(Muhammad) yuzini burishtirdi va yuz o'girdi.
Zero, uning huzuriga ko'zi ojiz odam kelgan edi.
(Ey, Muhammad,) Siz qayerdan ham bilursiz, ehtimol, u (Sizdan foydalanib, o'z gunohlaridan) poklanar
yoki eslatma olar-da, so'ng bu eslatma unga foyda berar?!
Ammo, boy kimsaga esa,
bas, Siz (e'tibor berib) mutasaddilik qilmoqdasiz.
Holbuki, uning (o'z kufridan) poklanmasligi Sizga zararli emas edi.
Endi, oldingizga yugurib
(Allohdan) qo'rqqan holida kelgan kishi esa,
bas, Siz undan chalg'imoqdasiz.
Yo'q, (bunday qilmang)! Albatta, ular (Qur'on oyatlari) ayni eslatmadir.
Bas, kim xohlasa, (uni) yod etar.
(U oyatlar Alloh nazdida) mukarram sahifalarda
(ya'ni,) qadri baland, pokiza (sahifalarda)
kotib (farishta)lar qo'llaridadir.
(Ular) karamli va itoatlidirlar.
Halok bo'lgur inson bunchalar kofir bo'lmasa!
(Alloh) uni qaysi narsadan yaratdi o'zi?!
(Bir haqir) nutfadan yaratib, so'ng uni (tuqilish vaqtini) belgilab qo'ydi.
So'ngra unga (tuqilishda) yo'lni oson qildi.
So'ngra unga o'lim berib, qabrga kiritdi.
So'ngra O'zi xohlaganda, uni yana qayta tiriltirur.
Yo'q! U buyurgan narsani sira ado etmadi.
Endi inson o'zining taomiga (ibrat ko'zi bilan) boqsin!
Biz (osmondan) suvni mo'l yog'dirdik.
So'ngra yerni (giyohlar undirib) yordik.
So'ngra Biz unda donlarni undirdik,
uzum va ko'katlarni,
zaytun va xurmolarni,
qalin daraxtzor bog'larni,
mevayu giyohlarni ham.
Bular sizlar uchun va chorva hayvonlaringiz uchun manfaatdir.
Bas, qachonki, (quloqlarni) kar qiluvchi (qichqiriq) kelganda (sur ikkinchi marta chalinganda),
o'sha Kunda kishi o'z birodaridan qochur.
Yana onasi va otasidan ham,
xotini-yu, o'g'illaridan ham (qochur). 
(Chunki) u kunda ulardan har bir kishi uchun o'ziga yetarli tashvish bo'lur.
U Kunda (ba'zi) yuzlar yorug',
kuluvchi va xurram (bo'lur).
u kunda (boshqa bir) yuzlar uzra g'ubor bo'lur.
U (yuz)larni qarolik qoplar.
Ana o'shalar (fisqu) fujur qiluvchi kofirlarning o'zidirlar.