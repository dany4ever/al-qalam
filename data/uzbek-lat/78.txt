(Mushriklar) bir-birlaridan nima haqida so'rashmoqdalar?!
Ulug' xabar haqida.
Qaysiki, u haqda ular (doimo) tortishuvchidirlar.
Yo'q, (ularning gumonlari behudadir). Ular yaqinda (bu xabarning haq ekanini) bilib olajaklar.
So'ngra, yana yo'q! Bilib olajaklar!
Biz Yerni to'shak qilib qo'ymadikmi?! 
Tog'larni esa (Yerni tutib turuvchi) qoziqlar qilib qo'ymadikmi?!
Biz sizlarni juft-juft qilib yaratdik.
Uyqularingizni (badan va asablaringiz uchun) orom qildik.
Kechani (barcha narsani yashirib turadigan) libos qildik.
Kunduzni esa, tirikchilik (vaqti) qildik.
Tepalaringizda yetti (qavat) mustahkam (osmonni) bino qildik.
Yana charaqlab turuvchi chiroqni (quyoshni paydo) qildik.
Yana Biz siqib chiqaruvchi (bulut)lardan duv-duv suv (yomg'ir) yog'dirdik.
Toki, u sababli don va nabotot (undirib) chiqarurmiz.
Shuningdek, qalin bog'larni ham.
Albatta, Ajrim Kuni (hisob-kitob uchun) belgilangan vaqtdir.
U Kunda sur chalinur, bas, sizlar to'p-to'p bo'lib (mahshargohga) kelursizlar.
Osmon ham ochilib, (farishtalar uchun) darvozalarga aylanib qolur.
Tog'lar ham (joylaridan) jildirilur. Bas, u sarobga aylanib qolur.
Albatta, jahannam poylovchi,
haddan oshganlar uchun qaytish joyidir.
(Ular) u joyda uzoq zamonlar (abadul-abad) qoluvchidirlar.
U joyda sovuqlik va ichimlikni totmaslar
Faqat qaynoq suv va yiringnigina (toturlar).
(Mana shu qilmishlariga) loyiq jazodir.
Chunki, ular (Qiyomatdagi) hisob-kitobdan umid qilmas edilar.
Oyatlarimizni butunlay inkor etar edilar.
Holbuki, Biz barcha narsani hisob-kitob qilib, (yozib) qo'ygandirmiz.
Bas, (ey, kofirlar, azobimizni) totib ko'ringlar! Endi sizlarga faqat azobnigina ziyoda qilurmiz.
Albatta, taqvodor zotlar uchun (jannatda) yutuq bordir.
Ya'ni bog'lar va uzumlar,
(yosh va husnda) tengqur, bo'liq siynali (hur qiz)lar
va (sharob) to'la qadahlar bordir.
Ular u joyda biror behuda va yolg'on so'z eshitmaslar.
(Bu) Rabbingiz (tomoni)dan bo'lmish mukofot va hisob(-kitob)dir.
(U) osmonlar va Yerning hamda ularning o'rtasidagi (bor) narsaning Parvardigori Mehribon zotdir. Undan (izn bo'lmaguncha) so'zlashuvga ega bo'lmaslar.
Ruh (Jabroil) va (barcha) farishtalar saf tortib turadigan Kunda (odamlar) gapirmaslar, faqat Mehribon zot izn bergan kishigina (so'zlar) va (faqat) rost so'zlar.
Bu haq (va rost) Kundir. Bas, kim xohlasa, Parvardigori tomon qaytadigan yo'lni tutar.
(Ey, Makka kofirlari,) darhaqiqat, Biz sizlarni yaqin(da voqe bo'ladigan) azobdan ogohlantirdik. U Kunda (har bir) kishi o'zi qilib o'tgan narsani (ya'ni barcha yaxshi-yomon amallarini) ko'rar va kofir kimsa: "Eh, koshki edi tuproq bo'lsam", - der.