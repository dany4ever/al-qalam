(Ey, Muhammad,) Sizga qamrab oluvchi (Qiyomat) qissasi (yetib) keldimi?
U Kunda (ba'zi) yuzlar so'lg'in,
mehnat-mashaqqat chekuvchidir.
(Ular) qizigan do'zaxda toblanurlar,
qaynoq buloqdan sug'orilurlar.
Ular uchun taom bo'lmas, bo'lganda ham faqat zaharli giyohdan bo'lib,
(u) semirtirmaydi ham, ochlikdan ham xalos etmaydi
(Boshqa bir) yuzlar esa u Kunda (ne'matlardan) mamnun,
(dunyoda qilgan) sa'y-harakatlaridan rozidir.
(Ular) oliy jannatdadirlar.
U joyda behuda so'z eshitmaslar.
U joyda oqar buloq bordir.
U joyda baland so'rilar,
qo'yilgan qadahlar,
tizib qo'yilgan yostiqlar
va to'shalgan gilamlar bordir.
Axir, ular tuyaga qarab, qanday yaratilganiga,
osmonning qanday ko'tarib qo'yilganiga,
tog'larning qanday tiklanganiga
va Yerning qanday yoyib - tekislab qo'yilganiga boqmaydilarmi?!
Bas, (ey, Muhammad,) eslating! Zotan, Siz faqat eslatuvchidirsiz.
Ularning ustidan zo'ravonlik bilan hukm yurgizuvchi emassiz.
Illo, kimki (bu eslatmadan) yuz o'girib, kofir bo'lsa,
u holda, Alloh uni eng katta azob bilan azoblar.
Zero, qaytishlari yolg'iz O'zimizgadir!
So'ngra ularni hisob-kitob qilish ham faqat Bizning zimmamizdadir.