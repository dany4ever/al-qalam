Қасамёд этаман тонг (вақти)га,
"Ўн кеча"га,
жуфт ва тоқ (нарсалар)га
ва ўтаётган кечагаки, (албатта, кофирлар жазоланурлар)!
Мана шу (нарса)ларда ақл эгаси учун (етарли) қасам бордир?!
Раббингиз Од (қабиласи)ни нима қилди, кўрмадингизми?!
(Улар) баланд устунли Ирам (шаҳридан) бўлиб,
(бошқа) юртларда унинг ўхшаши яратилмаган.
Водийда харсанг тошларни (уй солиш учун) кесган Самуд (қабиласи)ни,
қозиқлар (аҳромлар ва қасрлар) эгаси бўлмиш Фиръавнни (қандай ҳалокатга дучор қилганини-чи)?
Улар юртларида ҳадларидан ошиб,
у жойларда бузғунчиликни кўпайтириб юборган эдилар.
Бас, Раббингиз уларнинг устига турли азоб ёғдирди.
Албатта, Раббингиз (барча нарсани) кузатиб турувчидир.
Бас, энди инсонни қачонки, Парвардигори имтиҳон учун икром этиб, унга неъмат ато этса, дарҳол: "Парвадигорим (лойиқ бўлганим учун) мени икром этди", - дер.
Аммо, қачонки, (Парвардигори) уни имтиҳон учун, ризқини танг қилиб қўйса, дарҳол: "Парвардигорим мени хор қилди", - дер.
Йўқ! Аксинча, сизлар етимни икром қилмайсизлар.
Мискин (бечорага) таом беришга ҳам бир-бирингизни тарғиб қилмайсизлар.
Меросни эса (ўз улушингизга ўзгаларникини) қўшиб еяверасизлар.
Яна мол-дунёни қаттиқ муҳаббат билан севасизлар.
Йўқ! Қачонки, Ер қаттиқ силкинганда
ва Раббингиз (ҳукми) ва фаришталар саф-саф бўлиб келганда
ҳамда ўша Куни жаҳаннам ҳам (яқин) келтириб қўйилганда - ана ўша Кунда инсон (бу кўрганларидан) эслатма олур. (Аммо) унга эслатма қаёқда экан?!
У: "Эҳ, кошки эди мен ҳаёт вақтимда (яхши амалларни) тақдим этган бўлсам", - дер.
У Кундаги (Аллоҳнинг) азобидек ҳеч ким азобламас.
Унинг (кишан ва занжирларни) боғлашидек ҳам ҳеч ким боқламас.
"Эй, хотиржам (сокин) жон!
(Ато этилган неъматлардан) рози бўлган (ва Аллоҳ таоло томонидан) ҳам рози бўлинган ҳолингда, Раббинг (ҳузури)га қайтгин!
Бас, (солиҳ) бандаларим (сафи)га қўшилгин
ва жаннатимга киргин!
