Алиф, Лом, Ро. Ушбу (оят)лар Китоб ва аниқ Қуръоннинг оятларидир.
Кофир бўлганлар ҳали (қиёмат куни) мусулмон бўлишни истаб қолурлар.
(Эй, Муҳаммад,) уларга қўйиб беринг, есинлар, фойдалансинлар ва орзулар уларни машғул қилаверсин. Бас, яқинда (қилмишларининг оқибатини) билиб олурлар.
Бирор шаҳар (аҳолиси)ни унинг учун маълум муддат ўтмагунча ҳалок қилмаганмиз.
Бирор уммат ўз ажалидан илгари кета олмайди ва (ундан) кечикмайди ҳам.
Улар (Макка кофирлари Муҳаммадга) айтадилар: "Эй, зикр (Қуръон) нозил қилинган киши, дарҳақиқат, сен мажнунсан.
Агар (даъвоингда) ростгўйлардан бўлсанг, бизга фаришталарни келтиргин-чи?!"
Биз эса фаришталарни фақат ҳақ (ҳикмат) билангина туширурмиз ва бу ҳолда улар (кофирлар)ни кутиб турилмас (ҳалок қилинурлар).
Албатта, бу зикрни (яъни, Қуръонни) Биз Ўзимиз нозил қилдик ва уни Ўзимиз асрагувчимиз!
Биз Сиздан олдин, аввалги тоифаларга ҳам (пайғамбарлар) юборганмиз.
Улар ўзларига келган ҳар бир пайғамбарни масхара қилмасдан қўймас эдилар.
Шунингдек, уни (масхара қилиш касаллигини) барча жиноятчиларнинг дилларига солиб қўюрмиз.
(Улар) унга (Қуръонга) имон келтирмайдилар. Ҳолбуки, аввалгиларнинг йўллари (тажрибадан) ўтган эди.
Бордию уларга осмондан бир дарвоза очиб қўйсаг-у, ундан (осмонга) кўтарила бошласалар ҳам,
"Шаксиз, бизларнинг кўзларимиз боғланиб қолди, балки бизлар сеҳрланиб қолган қавмдирмиз", - деган бўлур эдилар.
(Биз) осмонда буржлар яратдик ва кузатувчилар учун уни (юлдузлар билан) безаб қўйдик.
Яна уни (осмонни) барча қувғин этилган шайтонлардан муҳофаза қилдик.
Илло (у жинлардан) бирортаси (малоикаларнинг сўзини) яширинча эшитиб олса, бас, уни очиқ (учар) юлдуз қувиб етар (ҳалок этар).
Ерни эса, уни ёйдик ва унга тоғларни ўрнатдик ҳамда унда (ҳар ернинг ўзига) мос турли нарсаларни (ўсимлик ва меваларни) ундирдик.
Яна унда (ерда) сизлар учун ҳам, сизлар ризқлантирувчиси саналмайдиганлар учун ҳам тирикчилик (ризқу-насибалар)ни яратиб қўйдик.
Ҳар бир нарсанинг хазиналари Бизнинг даргоҳимиздадир. Биз у нарсаларни маълум ўлчов билан (сизларга) туширурмиз.
Биз шамолларни (булутларга) "ҳомиладор" бўлган ҳолида юбордик, осмондан сув (ёмғир) ёғдириб, сизларни у билан суғордик. Сизлар уни ғамлаб олувчи эмассиз.
Албатта, Биз (барча жонзотни) тирилтирурмиз ва ўлдирурмиз. Биз - ворислардирмиз.
Биз сизлардан илгари ўтганларни билдик. Биз яна кейин келувчиларни ҳам билдик.
Албатта, Раббингизнинг Ўзи (қиёмат куни) уларни тўплар. Албатта, У ҳикмат ва билим соҳибидир.
Биз инсонни (Одам Атони) қора балчиқдан (олиб, сўнг) қуритилган лойдан яратганмиз.
Жинни (яъни, Иблисни) эса (Одамдан) илгари қизиган оловдан яратган эдик.
(Эй, Муҳаммад,) эсланг, Раббингиз фаришталарга: "Мен (асли) қора балчиқдан (олиб), қуритилган лойдан инсон яратувчиман.
Бас, уни тиклаб, ичига Ўз (даргоҳимдаги) руҳимдан киритганимда, сизлар унга сажда қилган ҳолингизда йиқилингиз!" - деди.
Барча фаришталар жам бўлиб, унга (Одамга) сажда қилдилар.
Фақат Иблис сажда қилувчилар билан бирга бўлишдан бош тортди.
(Шунда Аллоҳ) деди: "Эй, Иблис, сенга не бўлдики, сажда қилувчилар билан бирга бўлмадинг?"
(У) айтди: "Мен қора балчиқдан олиб, (одам сурати берилгач,) қуритилган лойдан Сен яратган башарга сажда қилувчи эмасман".
(Аллоҳ) деди: "Бас, ундан (жаннатдан) чиқ! Энди сен, (Менинг даргоҳимдан) қувилган - малъунсан.
То жазо куни (қиёмат)гача сенга лаънат бўлур".
(У) деди: "Эй, Раббим, у ҳолда менга (улар) қайта тириладиган кунгача муҳлат бергин".
(Аллоҳ) деди: "Бас, сен муҳлат берилганлардансан
маълум вақт (қиёмат) кунигача".
(Иблис) айтди: "Эй, Раббим, қасамки, энди мени йўлдан оздирганинг сабабли, албатта, уларга (Одам болаларига) ердаги (барча гуноҳ ишларни) чиройли кўрсатиб қўюрман ва албатта, уларнинг ҳаммаларини йўлдан оздирурман.
Илло уларнинг орасидаги ихлосли бандаларинггина (бундан мустаснодирлар).
(Аллоҳ) деди: "Менинг зиммамдаги Тўғри йўл шудир.
Менинг бандаларим устидан сен учун ҳеч қандай салтанат (ҳукмронлик) йўқдир, илло сенга эргашган гумроҳларнигина (йўлдан оздира олурсан)".
Уларнинг барчалари учун ваъда қилинган жой жаҳаннамдир.
Унинг етти дарвозаси бўлиб, ҳар бир дарвоза учун уларнинг бир тўдаси тақсимланган.
Тақводорлар эса, албатта, боғлар ва чашмалардадирлар.
"У (ер)га соғ-саломат, тинч-омон киринглар" (дейилур).
Биз (жаннатдаги) сўриларда биродарона, бир-бирларига рўбарў ўтирганларнинг дилларидаги гина(-кудуратлар)ни чиқариб ташлаймиз.
У жойда уларга чарчоқ етмас ва улар у жойдан чиқарилувчи ҳам эмаслар!
(Эй, Муҳаммад,) бандаларимга билдириб қўйингки, албатта, Мен Ўзим кечиримли ва раҳмлидирман.
Шунингдек, Менинг азобим энг аламли азобдир.
Яна уларга Иброҳимнинг меҳмон(лар)и ҳақида хабар беринг!
Ўшанда улар унинг ҳузурига кириб: "Салом", - дедилар. (Таомга қўл чўзишмагач,) у: "Биз сизлардан қўрқмоқдамиз (Кимсизлар ўзи)?" - деди.
Улар дедилар: "Қўрқмагин (биз фаришталармиз). Биз сенга бир билимдон ўғил (яъни, Ишоқни) хушхабарини етказурмиз".
У деди: "Менга кексалик етган пайтида (фарзанд кўришим ҳақида) хушхабар келтирдингизми? Энди менга (бу ёшимда) ниманинг ҳам хушхабарини берурсизлар?"
Улар айтдилар: "Биз сенга ростдан ҳам (фарзанд кўришинг) хушхабарини келтирдик. Бас, сен умидсизлардан бўлмагин!"
У деди: "Парвардигорининг раҳматидан фақат гумроҳ кимсаларгина ноумид бўлурлар".
(Сўнгра, уларга қараб) деди: "Эй, элчилар! Арзингиз не?"
Улар дедилар: "Бизлар бир жиноятчи қавмга (Лут қавмига, уларни ҳалок қилиш учун) юборилганмиз.
Лекин биз Лутнинг бутун оиласини қутқарувчидирмиз.
Фақат унинг хотинига (нажот йўқдир)". (Чунки Биз - Аллоҳ) унинг (азоб-уқубатда) қолувчилардан бўлишини тақдир қилиб қўйганмиз.
Қачонки, Лут оиласига элчиларимиз келгач,
У (Лут) деди: "Сизлар нотаниш қавмсиз".
(Улар) дедилар: "Йўқ! (аксинча, биз) сенга улар (яъни, қавминг) шак қилаётган нарсани (Аллоҳнинг азобини) келтирдик.
Биз сенга (азобни) ҳақиқатан келтирдик. Биз, албатта, ростгўйдирмиз.
Енди сен туннинг бир қисмида оиланг билан йўлга туш ва ўзинг уларнинг ортида юр. Сизлардан бирор киши атрофга алангламасин ва (сизлар) буюрилган тарафга қараб кетаверинглар!"
Биз унга (Лутга) тонг пайтида ана ўшалар (кофирлар)нинг думи қирқилиши (ҳалок бўлиши) ҳақидаги мана шу фармонни ваҳий қилдик.
Шаҳар аҳолиси (меҳмонларни эшитиб) хурсанд бўлган ҳолларида келдилар. (Чунки улар баччабозлик иллатига мубтало бўлган эдилар.)
(Шунда Лут) деди: "Бу (йигит)лар менинг меҳмонларимдир. Мени шарманда қилманглар.
Аллоҳдан қўрқинглар! Мени расво қилманглар!"
Айтдилар: "Биз сени барча олам (одамларни ҳимоя қилиш)дан қайтармаганмидик?!"
(Лут) деди: "Агар (шу ишни) қилувчи бўлсангизлар, ана қизларим! (Ўшаларни никоҳларингизга олаверинглар)".
(Эй, Муҳаммад,) умрингизга қасамки, улар ўз "мастликларида" тентираб юрар эдилар.
Тонг пайтида (тўсатдан) уларни даҳшатли қичқириқ тутди.
Бас, Биз у шаҳарни остин-устун қилиб юбордик ва уларнинг устига сополдан (ясалган) тош ёғдирдик.
Албатта, бу (ҳодиса)да фаросатли кишилар учун аломатлар бордир.
Дарвоқе, у (шаҳар) доимий йўл устидадир.
Албатта, бунда мўминлар учун аломатлар бордир.
Шубҳасиз, ўрмон эгалари (Шуайб қавми) золим (кофир) бўлган эдилар.
Бас, (Биз) улардан интиқом олдик. Дарвоқе, уларнинг (яъни, Лут ва Шуайб қавмларининг шаҳарлари) иккиси ҳам аниқ йўл устидадир.
Аниқки, Ҳижр (водий) эгалари (Самуд қавми) ҳам пайғамбарларни, (хусусан, Солиҳни) ёлғончига чиқарган эдилар.
Биз уларга Ўз оятларимизни келтирган эдик, лекин улардан юз ўгирувчи бўлдилар.
(Улар) тоғлардан йўниб, уй ясаб тинчгина юрар эдилар.
Бас, уларни тонг палласида даҳшатли қичқириқ тутди.
Уларга қилиб юрган нарсалари (тош қалъалари) фойда бермади.
(Биз) осмонлар ва Ерни ҳамда уларнинг ўртасидаги нарсаларни фақат ҳақ (ҳикмат) билан яратдик. Қиёмат ҳам, шаксиз, келувчидир. Бас, (шундай экан, сиз жоҳилларнинг азиятларига сабр қилинг ва уларни) чиройли юз ўгириш билан тарк этинг!
Албатта, Раббингизнинг Ўзигина яратувчи ва билувчидир.
Дарҳақиқат, Биз Сизга етти такрорланувчи (етти оятли "Фотиҳа" сураси)ни ва Улуғ Қуръонни ато этдик.
Кўзларингизни Биз у (кофирлардан айрим) тоифаларни баҳраманд қилган нарсаларга (яъни, уларнинг бойликларига) тикманг! Уларнинг (имонсизликлари) устида ғамгин ҳам бўлманг! Мўминлар учун қанотингизни қуйи тутинг (камтар бўлинг)!
(Уларга) айтинг: "Албатта, мен (сизларга Аллоҳнинг азобидан) ошкора огоҳлантирувчиман".
Худди тақсимлаб олувчиларга нозил қилганимиз каби,
қайсиларики, Қуръонни бўлак-бўлак қилиб олган эдилар.
Раббингизга қасамки, албатта, уларнинг барчасини сўроқлагайман
қилган ишлари тўғрисида.
Бас, Сиз ўзингизга буюрилган ишни (яъни, Ҳақ динга даъватни) ошкора қилинг ва мушриклардан юз ўгиринг!
Албатта, Биз сизни масхара қилувчиларни (жазолаш учун) кифоя қилурмиз.
(Улар) Аллоҳга бошқа "илоҳ"ни (шерик) қилурлар. Бас, яқинда (қилмишларининг оқибатини) билиб олурлар.
Шаксиз, Биз уларнинг (Сизни масхара қилиб) айтаётган сўзларидан дилингиз сиқилишини билурмиз.
Бас, Сиз Раббингизга ҳамд билан Унга тасбеҳ айтинг ва сажда қилувчилардан бўлинг!
(Шунингдек), то Сизга аниқ нарса (- ўлим) келгунича Раббингизга ибодат қилаверинг!
