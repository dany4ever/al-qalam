Аҳли китоблар ва мушриклардан иборат кофир кимсалар, то уларга Ҳужжат келгунича, (куфрдан) ажралувчи бўлмадилар.
(У Ҳужжат) Аллоҳ (томони)дан (юборилган) пайғамбар (Муҳаммад, уларга) покиза саҳифаларни (Қуръонни) тиловат қилур.
У (саҳифа)ларда қимматли ёзувлар (аҳкомлар) мавжуддир.
Аҳли китоблар фақат уларга Ҳужжат (пайғамбар) келганидан кейингина бўлиниб кетдилар.
Ҳолбуки, улар фақат ягона Аллоҳга, Унинг учун динни (ширкдан) холис қилган, Тўғри йўлдан оқмаган ҳолларида ибодат қилишга ва намозни мукаммал адо этишга ҳамда закот беришга буюрилган эдилар. Мана шу Тўғри (ҳаққоний) диндир.
Албатта, аҳли китоб ва мушриклардан иборат кофир кимсалар жаҳаннам ўтида бўлиб, ўша жойда мангу қолурлар. Ана ўшалар халойиқнинг энг ёмонидирлар.
Албатта, имон келтирган ва солиҳ амалларни қилган зотлар - айнан ўшалар халойиқнинг энг яхшисидирлар.
Парвардигорлари ҳузуридаги уларнинг мукофотлари остидан анҳорлар оқиб турадиган мангу жаннатлардир. Улар ўша жойда абадул-абад қолувчидирлар. Аллоҳ улардан рози бўлур, улар (Аллоҳдан) рози бўлурлар. Бу (мукофот) Парвардигоридан қўрққан киши учундир.
