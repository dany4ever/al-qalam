Осмон ёрилганида,
юлдузлар (ҳар томонга) сочилганида.
денгизлар қўшилиб тўсиқлар очилганида,
қабрлар ағдарилганида (Қиёмат қойим бўлганида),
(ҳар бир) жон ўзи (дунёда) қилиб ўтган ва қолдирган (барча) нарсаларни (амалларини) билур!
Ей инсон, сени карамли Парвардигоринг ҳақида (Унга ибодат қилма деб) нима алдаб қўйди?!
У сени яратиб, сўнг (барча аъзоларингни) тиклаб, сўнг (қоматингни) рост қилиб қўйган зот-ку!
У сени Ўзи қайси суратни хоҳлаган бўлса (ўша суратда) таркиб топтирди-ку!
Йўқ! Балки, сизлар жазо (Куни)ни ёлғон дер-сизлар.
Ҳолбуки, сизларнинг устингизда (ҳар бир ишингизни) ёд олувчи (фаришталар) бор.
(Улар) ёзувчи улуғ зотлардир.
(Улар) сизлар қилаётган ишларни билурлар.
Албатта, яхшилар (мўминлар) неъмат (жаннат)дадирлар.
Фожирлар эса дўзахдадирлар.
Улар унда Жазо куни (Қиёмат)да тобланурлар.
Ундан (дўзахдан) ғойиб бўлувчи (қутилувчи) эмасдирлар.
(Эй, Муҳаммад,) жазо Куни нима эканини Сизга не ҳам англатур?!
Сўнгра (яна) жазо Куни нима эканини Сизга не ҳам англатур?!
У Кунда ҳеч бир жон (бошқа) бир жон учун бирор нарса қилишга эга бўлмас! У Куни барча иш Аллоҳникидир.
