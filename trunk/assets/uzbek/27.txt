То, Син. Ушбулар Қуръон ва аниқ Китоб (Лавҳул-Маҳфуз) оятларидир.
(Бу оятлар) шундай мўминларга ҳидоят ва хушхабардирки,
улар намозни мукаммал адо этадилар, закотни берадилар ва охиратга аниқ ишонадилар.
Албатта, охиратга имон келтирмайдиган кимсалар (қилаётган) амалларини ўзларига чиройли кўрсатиб қўйгандирмиз. Бас, улар гангиб юраверадилар.
Ана ўшалар учун (дунёда ҳам) энг ёмон азоб бордир ва улар охиратда энг кўп зиён кўрувчилардир.
(Эй, Муҳаммад,) албатта, Сизга (бу) Қуръон ҳаким ва доно зот даргоҳидан берилур.
Мусо оиласига: "Мен олов кўриб қолдим. Сизларга ундан (бирор) хабар келтирурман ёки сизларга исиниб олишингиз учун чўғ келтирурман", - деганини эсланг! 
Бас, (у олов ёнига) келгач, унга нидо қилинди: "Олов олдидаги кишига (Мусога) ва унинг атрофидаги зотларга (фаришталарга) баракот бўлсин! Оламларнинг Парвардигори - Аллоҳга тасбеҳлар!
Эй, Мусо, албатта, Мен қудратли ва ҳикматли Аллоҳдирман!ъ);
Асойингни ташла!" Бас, қачонки, (Мусо) унинг илондек қимирлаётганини кўргач, ортига қарамай қочди. (Шунда Биз дедик): "Эй, Мусо, қўрқмагин! Зеро, Менинг ҳузуримда пайғамбарлар қўрқмаслар.
Лекин, ким зулм қилса-ю, сўнгра (бу) ёмонликлардан кейин уни чиройли (иш)га алмаштирса, бас, албатта, Мен кечиримли ва раҳмлидирман.
Қўлингни қўйнинга тиқ, у ҳеч қандай ёмонликсиз оппоқ бўлиб чиқур. (Бу мўъжизалар) сен (Фиръавн ва унинг қавмига) олиб борадиган тўққиз мўъжиза ичидадир. Дарҳақиқат, улар итоатсиз қавм бўлдилар.
Бас, қачонки, уларга мўъжизаларимиз равшан ҳолда етиб келгач, улар: "Бу аниқ сеҳрдир", - дедилар.
Ўзлари аниқ билган ҳолларида зулм ва кибрга берилиб, у (мўъжизаларни) инкор этдилар. Энди, (эй, Муҳаммад,) у бузғунчиларнинг оқибати қандай бўлганини кўринг!
Қасамки, Биз Довуд ва Сулаймонга (етук) билим ато этдик ва улар: "Бизларни кўп мўмин бандалардан афзал қилиб қўйган зот - Аллоҳга ҳамд бўлсин!" - дедилар.
Сулаймон (пайғамбарлик ва подшоҳликда) Довудга ворис бўлди ва айтди: "Эй, одамлар, бизга қушлар тили билдирилди. Албатта, бу аниқ фазлнинг ўзидир".
Сулаймон учун жин, инс ва қушлардан иборат лашкарлари тўпланиб, тизилган ҳолларида турдилар.
То улар чумолилар водийсига етганларида, бир чумоли: "Эй, чумолилар, уяларингизга киринглар, яна Сулаймон ва унинг лашкарлари ўзлари сезмаган ҳолларида сизларни эзиб кетмасинлар", - деди.
(Сулаймон) уни сўзидан кулиб, табассум қилди ва деди: "Эй, Раббим, менга ва отаонамга инъом этган неъматинга шукр қилишга ва Ўзинг рози бўладиган яхши амалларнигина қилишга мени муваффақ этгин ва мени Ўз фазлинг билан солиҳ бандаларинг қаторига киритгин!"
У қушларни кўздан кечириб: "Нега мен ҳудҳудни кўрмаяпман, балки у (берухсат) ғойиб бўлувчилардандир?!
Албатта, уни қаттиқ азоб билан азобларман ё сўйиб юборурман ёки менга (узрини баён қилиб) аниқ ҳужжат келтирур", - деди.
Сўнг узоқ (вақт) қолмай (ҳудҳуд келиб) деди: "Мен сен огоҳ бўлмаган нарсалардан огоҳ бўлдим ва сенга Сабаъ (шаҳри)дан ишончли хабар келтирдим.
Мен бир аёлни кўрдим. У уларнинг маликаси экан. Унга барча нарсадан ато этилган бўлиб, улкан тахти ҳам бордир.
Мен унинг ва қавмининг Аллоҳни қўйиб, қуёшга сажда қилаётганларини кўрдим". Шайтон уларга (қилаётган) амалларини чиройли кўрсатиб, уларни (Ҳақ) йўлдан тўсиб қўйгандир. Бас, улар ҳидоят топмаслар.
(Унинг мақсади) осмонлар ва Ердаги барча сирларни ошкор қиладиган ҳамда сизлар яширадиган ва ошкор қиладиган барча нарсаларни биладиган Аллоҳга сажда қилмасларидир.
Аллоҳ - Ундан ўзга илоҳ йўқ! У улкан Арш эгасидир.
(Сулаймон) деди: "Сен рост сўзладингми ёки ёлғончилардан бўлдингми, кўрармиз.
Мана бу мактубимни олиб бориб уларга ташлагин, сўнгра улардан четланиб кузатгинчи, нима (жавоб) қайтарар эканлар".
(Ҳудҳуд мактубни олиб келиб малика Билқис олдига ташлагач), у деди: "(Эй, зодагонлар), ҳақиқатан менга шарафли бир мактуб ташланди.
Албатта, у Сулаймондандир ва у (мактубда): "Меҳрибон ва раҳмли Аллоҳ номи билан. 
Сизлар Менга катталик қилмай ҳузуримга итоатли ҳолингизда келингиз!" (деб ёзилган).
(Малика) айтди: "Эй, зодагонлар, менга бу ишимда фатво (маслаҳат) беринглар. Мен то сизлар гувоҳ бўлмагунингизча бирор ишни қатъий қилувчи эмасман".
Улар дедилар: "Бизлар қувват ва ашаддий матонат эгаларидирмиз. (Ишга) буюриш сенинг ўзингга ҳавола. Бас, нимага буюришни ўйлаб кўравер!" 
У айтди: "Аниқки, подшоҳлар қачон бирор қишлоққа (бостириб) кирсалар уни вайрон этурлар, аҳолисининг азиз кишиларини эса хор қилурлар. Улар шу тарзда иш қилурлар.
Мен уларга (синов учун) бир совға юбориб кўрай-чи, элчилар нима (хабар) билан қайтар эканлар".
Бас, қачонки, (Билқис элчилари совғани олиб) Сулаймон (ҳузури)га келгач, у деди: "Сизлар менга мол-дунё билан мадад бермоқчимисиз?! У ҳолда (билингизки), Аллоҳ менга ато этган (пайғамбарлик ва подшоҳлик) У зот сизларга берган (мол-дунё)дан яхшироқдир. Балки, сизлар совғаларингиз билан хурсанд бўларсизлар.
Сен (қавминга) қайтиб бор! Албатта, биз уларга шундай қўшин билан борурмизки, улар унга асло бас кела олмаслар ва албатта, биз уларни (юртларидан) мағлуб ҳолларида чиқарурмиз".
(Сулаймон): "Эй, зодагонлар, улар менинг ҳузуримга бўйин-сунган ҳолларида келишларидан илгари қайси бирингиз менга унинг (Билқиснинг) тахтини келтира олур?" - деди.
(Шунда) жинлардан бир алвасти айтди: "Мен уни сенга ўрнингдан туришингдан илгари келтирурман. Албатта, мен бунга қодир ва ишончлидирман".
Китоб (Исми аъзам)дан илми бор бўлган зот эса: "Мен кўзинг ўзингга қайтгунича (кўз очиб юмгунингча) уни сенга келтирурман", - деди. Бас, унинг (тахтнинг) ўз ҳузурида турганини кўргач, деди: "Бу Раббимнинг шукр қиламанми ёки ношукрлик қиламанми, имтиҳон этиш учун берган фазлидандир. Ким шукр қилса, бас, албатта у фақат ўзи учун шукр қилур. Ким ношукрлик қилса, бас, албатта, Раббим (ҳамма нарсадан) беҳожат ва карамли зотдир".
(Сулаймон маликанинг фаросатини синаш учун) деди: "Унинг тахтини танимайдиган қилиб, ўзгартириб қўйинглар, у (танишга) йўл топадими ёки йўл топа олмайдиган кимсалардан бўладими, кўрурмиз".
Бас, у келгач: "Тахтинг шундаймиди?" - дейилди. У: "Худди ўшанинг ўзи", - деди. (Сулаймон айтди: "Алҳамду лиллоҳки), бизларга ундан илгари илм берилиб, мусулмон бўлганмиз.
Уни эса Аллоҳни қўйиб ибодат қилган нарсаси (мусулмон бўлишдан) тўсгандир. Чунки у кофирлар қавмидан эди".
(Маликага): "Саройга кир", - дейилди. Бас, у (саройни) кўргач, уни сув ҳавзаси деб ўйлаб, оёқларини очган эди, (Сулаймон): "Бу ойнадан ясалган силлиқ қасрдир", - деди. (Шунда малика) айтди: "Эй, Раббим, дарҳақиқат, мен (қуёшга сиғиниш билан) жонимга жабр қилибман, (энди) Сулаймон билан бирга оламлар эгаси - Аллоҳга бўйин-сундим".
Қасамки, Биз Самуд (қабиласи)га биродарлари Солиҳни пайғамбар этиб юбордик. (У): "Аллоҳга ибодат қилингиз!" (деди). Бас, бехос улар келиша олмайдиган икки гуруҳга бўлиндилар.
(У) айтди: "Эй, қавмим, нега сизлар азоб сўраш билан яхшилик (раҳмат)дан илгари ёмонлик (азоб)ни шоштирмоқдасиз?! Сизларга раҳм қилиниши учун Аллоҳдан мағфират сўрасангизлар бўлмасми?!"
Улар дедилар: "Бизлар (бошимизга тушган қаҳатчиликни) сен ва сен билан бирга бўлганлардан деб шумландик". У айтди: "Сизларнинг ишингиз Аллоҳ ҳузуридадир. Аксинча, сизлар имтиҳон қилинаётган қавмдирсиз".
У шаҳарда ислоҳот ўрнига ер юзида бузғунчилик қилиб юрадиган тўққиз нафар кимса бор эди.
Ўшалар Аллоҳ номига қасам ичишиб (бир-бирларига) айтдилар: "Албатта, (Солиҳни) ва унинг аҳли (тобелари)ни тунда ҳалок қилурмиз, сўнгра унинг ворисига: "Бизлар (на Солиҳнинг ва на) унинг аҳлини ҳалокатига гувоҳ бўлган эмасмиз. Албатта, бизлар ростгўй кишилардирмиз", - деймиз".
Улар макр қилдилар. Биз ҳам улар сезмаган ҳолларида (уларни ҳалок қилиш билан) "макр" қилдик.
Бас, уларнинг қилган макрлари оқибати қандай бўлганини кўринг - Биз уларни ва қавмларининг барчасини тор-мор қилдик.
Мана, зулм қилганлари сабабли уларнинг уйлари ҳувиллаб қолди! Албатта, бунда биладиган қавм учун ибрат бордир!
Имон келтирган ва тақволи бўлган зотларга эса нажот бердик.
Лутни ҳам (эсланг). Қайсики у қавмига айтган эди: "Сизлар кўриб (билиб) туриб фаҳш ишларни қиласизларми?!
Сизлар хотинларингизни қўйиб, шаҳватни эркакларга келтирасизларми?! Ҳа, сизлар жоҳил қавмдирсизлар!"
(Лут) қавмининг жавоби эса фақат "Лут аҳлини қишлоғингиздан (қувиб) чиқарингиз! Дарҳақиқат, улар жуда "пок"ланиб кетаётган кишилардир", - дейишлари бўлди. 
Сўнг Биз (Лутга) ва унинг аҳлига нажот бердик. Илло, унинг хотини (нажот топмади, чунки) ҳалок бўлувчилардан эканини тақдир қилиб - белгилаб қўйган эдик.
Ва уларнинг устига ёмғир (тош) ёғдирдик! Бас, огоҳлантирилувчилар ёмғири нақадар ёмон бўлди!
(Эй, Муҳаммад,) айтинг: "Аллоҳга ҳамд ва (пайғамбарлик учун) танлаган бандаларига салом! Аллоҳ яхшироқми ёки улар шерик қилаётган нарсаларими?!"
Ёки осмонлар ва Ерни яратган ҳамда сизлар учун осмондан сув (ёмғир) ёғдириб, у билан гўзал боғларни ўстирган зотми?! Сизлар учун у (боғлар)нинг дов-дарахтини ўстириш имкони йўқ эди. Аллоҳ билан бирга (яна бирор) илоҳ борми?! Йўқ, улар (Аллоҳга ўзгаларни) тенг (деб) биладиган қавмдирлар!
Ёки Ерни қароргоҳ қилиб, унинг ўртасида дарёлар пайдо қилган ва унинг учун тутқи (тоғ)лар барпо қилган ҳамда икки (шўр ва чучук) денгиз (дарё) ўртасида тўсиқ иншо этган зотми?! Аллоҳ билан бирга (яна бирор) илоҳ борми?! Йўқ, уларнинг аксарияти билмайдилар!
Ёки ноилож одам дуо қилган вақтида (дуосини) ижобат қиладиган ва (ундан) ёмонлик (мусибат)ни йўқ қиладиган ҳамда сизларни Ернинг ўринбосарлари қиладиган зотми?! Аллоҳ билан бирга (яна бирор) илоҳ борми?! Камданкам эслатма олурсизлар!
Ёки сизларга қуруқлик ва денгиз зулматларида тўғри йўлни кўрсатадиган ва Ўз раҳмати (ёмғири) олдидан шамолларни хушхабар қилиб жўнатадиган зотми?! Аллоҳ билан бирга яна (бирор) илоҳ борми?! Аллоҳ уларнинг келтираётган ширкларидан юксакдир!
Ёки илк бор Ўзи яратиб, сўнгра (охиратда) қайта яратадиган зотми?! Ким сизларга осмон ва заминдан ризқ берур? Аллоҳ билан бирга (яна бирор) илоҳ борми?! (Эй, Муҳаммад, кофирларга) айтинг: "Агар ростгўй бўлсангизлар, ҳужжатингизни келтирингиз!"
Айтинг: "Аллоҳдан бошқа осмонлар ва Ердаги бирор кимса ғайбни билмас". Улар қачон қайта тирилишларини ҳам сеза олмаслар.
Балки уларнинг охират ҳақидаги билимлари пишиб етилгандир?! Йўқ, улар (охиратдан) шак-шубҳададирлар! Йўқ, улар у тўғрида кўрдирлар! 
Кофир бўлган кимсалар дедилар: "Ўзимиз ҳам, ота-боболаримиз ҳам тупроққа айланиб кетганимизда (тирилиб яна қабрларимиздан) чиқарилувчимизми?!
Дарҳақиқат, бизларнинг ўзимизга ҳам, илгари ота-боболаримизга ҳам мана шу ваъда қилинганди. Бу фақат ўтганларнинг афсоналаридир!"
Айтинг: "Ерни айланиб, жиноятчи кимсаларнинг оқибатлари қандай бўлганини кўринглар!"
(Эй, Муҳаммад,) Сиз уларнинг (имон келтирмаганлари) устида ғам чекманг ва улар қилаётган макрлардан сиқилманг ҳам!
Улар: "Агар ростгўй бўлсангизлар (айтинглар-чи), мана шу ваъда (азоб) қачон бўлади?" - дейдилар.
Айтинг: "Эҳтимол сизлар шоштираётган нарса (азоб)нинг баъзиси сизларнинг изингизга тушиб қолгандир".
Албатта, Раббингиз одамларга нисбатан фазллидир. Лекин уларнинг аксарияти шукр қилмайдилар.
Албатта, Раббингиз уларнинг диллари яширадиган нарсани ҳам, ошкор қиладиган нарсани ҳам билур!
Осмон ва заминдаги ҳар бир сир аниқ Китобда (Лавҳул-Маҳфузда) мавжуддир.
Албатта, ушбу Қуръон Исроил авлодига улар ихтилоф қилаётган нарсалар кўпининг қиссасини баён қилиб берур.
Албатта, у мўминлар учун ҳидоят ва раҳматдир.
Албатта, Раббингиз (одамлар) ўртасини Ўз ҳукми билан ажрим қилур. У қудратли ва билимлидир!
Бас, Сиз Аллоҳга таваккул қилинг! Албатта, Сиз аниқ ҳақиқат узрадирсиз!
Аниқки, Сиз (ўз даъватингизни) "ўликлар"га уқтира олмассиз ва юз ўгириб кетаётган "карлар"га ҳам даъватни уқтира олмассиз.
Яна Сиз "кўрлар"ни ҳам залолатларидан (чиқариб, ҳақ йўлга) ҳидоят қила олувчи эмасдирсиз. Сиз фақат оятларимизга имон келтирадиганларгагина уқтира олурсиз. Бас, улар мусулмондирлар.
Қачон (кофирларнинг) устига сўз (азоб) тушганда (яъни, қиёмат олдидан) Биз улар учун ердан бир жонивор чиқарурмиз. У уларга одамлар оятларимизга ишонмайдиган бўлиб қолганлари ҳақида гапирур.
Биз ҳар бир умматдан бир гуруҳ - оятларимизни инкор этадиганларни тўплаганимизда улар тизилиб турадиган кунни (эсланг)!
Бас, улар (ҳисобот бериладиган жойга) келишгач, (Аллоҳ) айтади: "Сизлар аниқ билмаган ҳолингизда оятларимни ёлғон дедингизми?! Ёки нима қилувчи бўлдингизлар?!"
Золим (кофир) бўлганлари сабабли уларнинг устига (азоб тўғрисидаги) сўз тушади. Бас, улар сўзлай олмаслар.
Биз улар таскин топишлари учун кечани пайдо қилганимизни ва кундузни ёруғ қилиб қўйганимизни кўрмадиларми?! Албатта, бунда имон келтирадиган қавм учун ибратлар бордир!
Сур чалиниб, Аллоҳ Ўзи хоҳлаган зотлардан бошқа осмонлардаги ва Ердаги (барча) кимсалар даҳшатга тушиб қолган ва барча У зот (ҳузури)га таслим қилган ҳолда келадиган кунни (эсланг)!
Сиз тоғларни кўриб (мангу) қотиб турувчи, деб ўйларсиз. Ҳолбуки, улар ҳам худди булутлар (сузиб) юргандек (ҳавода сузиб) юрарлар. (Бу) барча нарсани пухта қилган зот - Аллоҳнинг синоатидир. Албатта, У зот сизлар қилаётган (барча) ишлардан огоҳдир!
Ким яхшилик (савоб) билан келса, бас, унинг учун (ўша савобидан) яхшироқ мукофот бўлур. Ва улар ўша куни даҳшатдан омондадирлар.
Ким ёмонлик (куфр) билан келса, бас, юзтубан ҳолларида дўзахга ташланурлар. (Ва уларга айтилур): "Сизларга фақат қилиб ўтган амалларингиз жазоси берилур".
(Эй, Муҳаммад, айтинг): "Мен мана шу шаҳарнинг (Макканинг) Парвардигоригагина ибодат қилишга буюрилгандирман. (У бу шаҳарни) "ҳаром" қилгандир (яъни, бу шаҳарда қон тўкилиши, зулм қилиниши, ов овланиши кабилар ҳаром қилингандир). Барча нарса Уникидир! Мен мусулмонлардан бўлишга буюрилгандирман.
Шунингдек, Қуръонни тиловат қилишга ҳам (буюрилгандирман). Бас, ким ҳақ йўлга юрса, фақат ўзи учун юрар. Ким йўлдан озса, у ҳолда айтингки: "Мен фақат огоҳлантирувчилардандирман".
Айтинг: "Ҳамд Аллоҳгаким, У яқинда сизларга Ўз мўъжизаларини кўрсатур. Бас, сизлар у (мўъжизаларни) тан олурсизлар (лекин у кундагиси фойда бермас)". Раббингиз сизларнинг қилаётган ишларингиздан ғофил эмасдир!
