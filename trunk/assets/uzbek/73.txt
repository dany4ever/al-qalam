Эй, (кийимларига) ўралиб олган киши (Муҳаммад),
тунда (бедор бўлиб, намозга) туринг! Фақат озгина (ухлашга вақт қолсин).
Яъни, ярми (қолсин) ёки ярмидан ҳам бир оз камайтиринг.
Ёхуд унга (бир оз) зиёда қилинг (ярмидан кўпроғида ухланг) ва Қуръонни тартил билан (дона-дона қилиб) тиловат қилинг!
Зеро, Биз Сизга оғир Сўзни (Қуръонни) туширажакмиз.
Албатта, кечаси (ибодат учун бедор бўлиб) туриш фаолият жиҳатидан оғирроқдир, (лекин) сўз (сўзлаш, қироат қилиш) жиҳатидан тўғри келадиганроқдир.
Албатта, Сиз учун кундузи давомли машғулот бордир.
Раббингизнинг номини (мудом) ёд этинг ва Унга бутунлай ажралинг!
(У) машриқ ва мағрибнинг Парвардигоридир. Ундан ўзга илоҳ йўқдир. Бас, Унигина вакил (ҳомий) қилиб олинг!
Улар (мушриклар) айтаётган сўзларга (озорларига) сабр қилинг ҳамда уларни чиройли тарзда тарк этинг!
(Сизни) инкор этувчи (ўша) неъмат аҳлини Менга қўйиб беринг ва уларга озгина муҳлат беринг!
Ҳақиқатан, Бизнинг ҳузуримизда кишанлар ва дўзах бордир.
Яна (томоғдан) яхши ўтмайдиган (йиринг ва қон каби) "таом" ҳамда аламли азоб бордир.
У Кунда Ер ва тоғлар ларзага келар ва тоғлар тўзиб кетувчи қумтепаларга айланиб қолур!
(Эй, Макка аҳли,) Биз сизларга худди Фиръавнга пайғамбар юборганимиз каби сизларга гувоҳлик берувчи пайғамбарни (Муҳаммадни) юбордик.
(Ўшанда) Фиръавн (Мусо) пайғамбарга итоатсизлик қилгач, Биз уни қаттиқ ушлаш билан ушладик.
Бас, агар сизлар кофир бўлсангизлар, (ўз даҳшати билан) болаларни қаритиб, оқсочларга айлантириб қўядиган Кун(нинг азоби)дан қандай сақланурсизлар?!
У (даҳшат) сабабли осмон ҳам ёрилувчи, (Аллоҳнинг) ваъдаси амалга ошувчидир.
Албатта, ушбу (оятлар) эслатмадир. Бас, ким хоҳласа, (у сабабли) Парвардигори сари йўл тутар.
(Эй, Муҳаммад,) албатта, Раббингиз Сиз ва Сиз билан бирга бир тоифа (саҳобаларингиз) кечанинг учдан иккисидан озроғида, баъзида унинг ярмида ва (гоҳо) учдан бирида (бедор бўлиб, намозда) туришларингизни билур. Кеча ва кундуз (миқдори)ни Аллоҳ белгилар. У саноғига ета олмасларингизни билиб, тавбаларингизни қабул этди. Энди (кечалари намозларингизда) Қуръондан осон бўлган миқдорда ўқийверингизлар. У сизларнинг орангизда беморлар бўлишини, бошқалар Аллоҳнинг фазли (ризқи)ни истаб, ер юзида сафар қилишларини ва яна бошқалар эса Аллоҳ йўлида жангга чиқиб кетишларини билди. Бас, (қийналмай Қуръондан) осон бўлган миқдорда ўқийверинглар. Намозни тўкис адо этинглар, закотни (ўз жойига) беринглар ва (мискинларга эҳсон қилиш билан) Аллоҳга "қарзи ҳасана" беринглар! Ўзларингиз учун тақдим қиладиган яхшиликни (Қиёмат куни) Аллоҳнинг ҳузурида янада яхшироқ ва улуғроқ мукофот ҳолида топурсизлар. Аллоҳдан мағфират сўранглар! Албатта, Аллоҳ мағфиратли ва раҳмлидир.
