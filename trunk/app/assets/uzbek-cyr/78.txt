(Мушриклар) бир-бирларидан нима ҳақида сўрашмоқдалар?!
Улуғ хабар ҳақида.
Қайсики, у ҳақда улар (доимо) тортишувчидирлар.
Йўқ, (уларнинг гумонлари беҳудадир). Улар яқинда (бу хабарнинг ҳақ эканини) билиб олажаклар.
Сўнгра, яна йўқ! Билиб олажаклар!
Биз Ерни тўшак қилиб қўймадикми?! 
Тоғларни эса (Ерни тутиб турувчи) қозиқлар қилиб қўймадикми?!
Биз сизларни жуфт-жуфт қилиб яратдик.
Уйқуларингизни (бадан ва асабларингиз учун) ором қилдик.
Кечани (барча нарсани яшириб турадиган) либос қилдик.
Кундузни эса, тирикчилик (вақти) қилдик.
Тепаларингизда етти (қават) мустаҳкам (осмонни) бино қилдик.
Яна чарақлаб турувчи чироқни (қуёшни пайдо) қилдик.
Яна Биз сиқиб чиқарувчи (булут)лардан дув-дув сув (ёмғир) ёғдирдик.
Токи, у сабабли дон ва наботот (ундириб) чиқарурмиз.
Шунингдек, қалин боғларни ҳам.
Албатта, Ажрим Куни (ҳисоб-китоб учун) белгиланган вақтдир.
У Кунда сур чалинур, бас, сизлар тўп-тўп бўлиб (маҳшаргоҳга) келурсизлар.
Осмон ҳам очилиб, (фаришталар учун) дарвозаларга айланиб қолур.
Тоғлар ҳам (жойларидан) жилдирилур. Бас, у саробга айланиб қолур.
Албатта, жаҳаннам пойловчи,
ҳаддан ошганлар учун қайтиш жойидир.
(Улар) у жойда узоқ замонлар (абадул-абад) қолувчидирлар.
У жойда совуқлик ва ичимликни тотмаслар
Фақат қайноқ сув ва йирингнигина (тотурлар).
(Мана шу қилмишларига) лойиқ жазодир.
Чунки, улар (Қиёматдаги) ҳисоб-китобдан умид қилмас эдилар.
Оятларимизни бутунлай инкор этар эдилар.
Ҳолбуки, Биз барча нарсани ҳисоб-китоб қилиб, (ёзиб) қўйгандирмиз.
Бас, (эй, кофирлар, азобимизни) тотиб кўринглар! Энди сизларга фақат азобнигина зиёда қилурмиз.
Албатта, тақводор зотлар учун (жаннатда) ютуқ бордир.
Яъни боғлар ва узумлар,
(ёш ва ҳуснда) тенгқур, бўлиқ сийнали (ҳур қиз)лар
ва (шароб) тўла қадаҳлар бордир.
Улар у жойда бирор беҳуда ва ёлғон сўз эшитмаслар.
(Бу) Раббингиз (томони)дан бўлмиш мукофот ва ҳисоб(-китоб)дир.
(У) осмонлар ва Ернинг ҳамда уларнинг ўртасидаги (бор) нарсанинг Парвардигори Меҳрибон зотдир. Ундан (изн бўлмагунча) сўзлашувга эга бўлмаслар.
Руҳ (Жаброил) ва (барча) фаришталар саф тортиб турадиган Кунда (одамлар) гапирмаслар, фақат Меҳрибон зот изн берган кишигина (сўзлар) ва (фақат) рост сўзлар.
Бу ҳақ (ва рост) Кундир. Бас, ким хоҳласа, Парвардигори томон қайтадиган йўлни тутар.
(Эй, Макка кофирлари,) дарҳақиқат, Биз сизларни яқин(да воқе бўладиган) азобдан огоҳлантирдик. У Кунда (ҳар бир) киши ўзи қилиб ўтган нарсани (яъни барча яхши-ёмон амалларини) кўрар ва кофир кимса: "Эҳ, кошки эди тупроқ бўлсам", - дер.
