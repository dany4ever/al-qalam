(Муҳаммад) юзини буриштирди ва юз ўгирди.
Зеро, унинг ҳузурига кўзи ожиз одам келган эди.
(Эй, Муҳаммад,) Сиз қаердан ҳам билурсиз, эҳтимол, у (Сиздан фойдаланиб, ўз гуноҳларидан) покланар
ёки эслатма олар-да, сўнг бу эслатма унга фойда берар?!
Аммо, бой кимсага эса,
бас, Сиз (эътибор бериб) мутасаддилик қилмоқдасиз.
Ҳолбуки, унинг (ўз куфридан) покланмаслиги Сизга зарарли эмас эди.
Енди, олдингизга югуриб
(Аллоҳдан) қўрққан ҳолида келган киши эса,
бас, Сиз ундан чалғимоқдасиз.
Йўқ, (бундай қилманг)! Албатта, улар (Қуръон оятлари) айни эслатмадир.
Бас, ким хоҳласа, (уни) ёд этар.
(У оятлар Аллоҳ наздида) мукаррам саҳифаларда
(яъни,) қадри баланд, покиза (саҳифаларда)
котиб (фаришта)лар қўлларидадир.
(Улар) карамли ва итоатлидирлар.
Ҳалок бўлгур инсон бунчалар кофир бўлмаса!
(Аллоҳ) уни қайси нарсадан яратди ўзи?!
(Бир ҳақир) нутфадан яратиб, сўнг уни (туқилиш вақтини) белгилаб қўйди.
Сўнгра унга (туқилишда) йўлни осон қилди.
Сўнгра унга ўлим бериб, қабрга киритди.
Сўнгра Ўзи хоҳлаганда, уни яна қайта тирилтирур.
Йўқ! У буюрган нарсани сира адо этмади.
Енди инсон ўзининг таомига (ибрат кўзи билан) боқсин!
Биз (осмондан) сувни мўл ёғдирдик.
Сўнгра ерни (гиёҳлар ундириб) ёрдик.
Сўнгра Биз унда донларни ундирдик,
узум ва кўкатларни,
зайтун ва хурмоларни,
қалин дарахтзор боғларни,
меваю гиёҳларни ҳам.
Булар сизлар учун ва чорва ҳайвонларингиз учун манфаатдир.
Бас, қачонки, (қулоқларни) кар қилувчи (қичқириқ) келганда (сур иккинчи марта чалинганда),
ўша Кунда киши ўз биродаридан қочур.
Яна онаси ва отасидан ҳам,
хотини-ю, ўғилларидан ҳам (қочур). 
(Чунки) у кунда улардан ҳар бир киши учун ўзига етарли ташвиш бўлур.
У Кунда (баъзи) юзлар ёруғ,
кулувчи ва хуррам (бўлур).
у кунда (бошқа бир) юзлар узра ғубор бўлур.
У (юз)ларни қаролик қоплар.
Ана ўшалар (фисқу) фужур қилувчи кофирларнинг ўзидирлар.
