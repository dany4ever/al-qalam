Осмонлардаги ва Ердаги (бор) нарса Аллоҳга тасбеҳ айтур. У қудрат ва ҳикмат соҳибидир.
Эй, имон келтирганлар, сизлар нега ўзларингиз қилмайдиган нарсани (қиламиз деб) айтурсизлар?!
Сизларнинг ўзларингиз қилмайдиган ишни (қиламиз, деб) айтишларингиз, Аллоҳ наздида катта нафрат (боиси)дир.
Албатта, Аллоҳ Ўзининг йўлида гўё туташ бинолардек саф тортиб, жанг қиладиган зотларни севар. Эсланг, Мусо ўз қавмига: "Эй, қавмим, нега сизлар менга Аллоҳнинг сизларга (юборган) пайғамбари эканимни била туриб, озор берурсизлар?" - деган эди.
Бас, қачонки, улар (Ҳақ йўлидан) оғишгач, Аллоҳ уларнинг дилларини (ҳидоятдан) оғдириб қўйди. (Зотан), Аллоҳ фосиқлар қавмини ҳидоят этмас.
Есланг, Исо ибн Марям: "Эй, Исроил авлоди, мен Аллоҳнинг сизларга (юборган) пайғамбаридирман. (Мен) ўзимдан олдинги Тавротни тасдиқловчи ва ўзимдан кейин келадиган Аҳмад исмли бир пайғамбар ҳақида хушхабар берувчиман", - деган эди. Бас, қачонки, (Исо) уларга (пайғамбар эканига) ҳужжат (мўжиза)ларни келтиргач, улар "бу аниқ сеҳр", -  дедилар.
Ўзи Исломга даъват қилинаётганда (уни қабул қилиш ўрнига) Аллоҳ шаънига ёлғон тўқиган кимсадан ким ҳам золимроқдир?! Аллоҳ золимлар қавмини ҳидоят этмас.
Улар Аллоҳнинг нурини (Исломни) оғизлари (беҳуда гаплари) билан ўчирмоқчи бўлурлар. Аллоҳ эса, гарчи кофирлар &#1105;қтирмасаларда, Ўз нурини (динини) камолга етказувчидир.
У ўз пайғамбарини ҳидоят ва ҳақ дин билан - гарчи мушриклар ёқтирмасалар-да - барча динлар узра ғолиб қилиш учун юборган зотдир.
Эй, имон келтирганлар, сизларни аламли азобдан қутқарадиган бир "тижорат"га бошлайинми?
(Ўша "тижорат" шуки) - Аллоҳ ва Унинг пайғамбарига имон келтирурсизлар ва Аллоҳ йўлида молларингиз ва жонларингиз билан жиҳод қилурсизлар. Мана шу, агар билсангизлар, ўзларингиз учун яхши (иш)дир.
(Агар шундай қилсангизлар, Аллоҳ) сизларнинг гуноҳларингизни мағфират қилур ҳамда сизларни остидан анҳорлар оқиб турадиган жаннатларга ва абадий жаннатлардаги покиза масканларга киритур. Бу эса улкан ютуқдир.
(Аллоҳ сизларга) яна бошқа сизлар суядиган (бир неъматни ҳам берурки, у) Аллоҳ томонидан бўлажак ғалаба ва яқин(да рўй берувчи) фатҳдир. (Эй, Муҳаммад,) мўминларга (мана шу) хушхабарни етказинг!
Эй, имон келтирганлар, Аллоҳнинг ёрдамчилари бўлингиз! Худди Исо ибн Марям ҳаворийларга: "Аллоҳга (яъни, унинг динига даъват қилишимда) ким менинг ёрдамчиларим бўлур?" - деганидек. Ҳаворийлар айтдилар: "Биз Аллоҳнинг (динига) ёрдам берувчилармиз". Бас, Исроил авлодидан бир тоифа (Исога) имон келтирди. Ва бир тоифа кофир бўлди. Бас, Биз имон келтирган зотларни душманларидан кучли қилдик, бас, улар ғолиб бўлдилар.
