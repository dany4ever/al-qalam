Қасамёд этаман (ўн иккита) буржларга эга осмонга,
ваъда қилинмиш (Қиёмат)га,
(ўша Кунда) гувоҳ ва гувоҳлик берилувчига
Чоҳ эгаларига лаънат!
Қайсики, у ёқилғили олов эди.
Ўшанда улар ўша (чоҳ)нинг устида ўтирган
ва мўминларга қилаётган ишларига ўзлари гувоҳ эдилар.
Улар (мўминлар)дан фақат қудратли ва ҳамд эгаси бўлмиш Аллоҳга имон келтирганлари учунгина ўч олдилар.
Осмонлар ва Ернинг ҳукмронлиги Уникидир ва Аллоҳ барча нарсага гувоҳдир.
Албатта, мўмин ва мўминаларни фитнага солиб, сўнгра тавба қилмаган кимсаларга жаҳаннам азоби ва улар учун ўт азоби бордир.
Албатта, имон келтирган ва солиҳ амалларни қилган зотларга остидан анҳорлар оқиб турадиган боғлар бордир. Бу эса катта ютуқдир.
(Эй, Муҳаммад,) шубҳасиз, Раббингизнинг (азобга) тутиши қаттиқдир.
Албатта, Унинг Ўзи бошлар (яратар) ва қайтарур (қайта тирилтирур).
У (мўминларга нисбатан) кечиримли ва дўст,
Арш соҳиби, Улуғ
ва истаган нарсасини амалга оширувчидир.
(Эй, Муҳаммад,) Сизга қўшинларнинг хабари келдими?
Фиръавн ва Самуд (қўшинлари)нинг.
Йўқ! Кофир бўлган кимсалар (доимий) инкор қилишдадирлар.
Ҳолбуки, Аллоҳ уларнинг ортида (барча нарсани билиб) иҳота қилиб турувчидир.
Йўқ! Балки, у улуғ Қуръондирки,
(унинг асл манбаи) Лавҳул-Маҳфуздадир.
