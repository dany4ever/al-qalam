(Эй, Муҳаммад,) Сизга қамраб олувчи (Қиёмат) қиссаси (етиб) келдими?
У Кунда (баъзи) юзлар сўлғин,
меҳнат-машаққат чекувчидир.
(Улар) қизиган дўзахда тобланурлар,
қайноқ булоқдан суғорилурлар.
Улар учун таом бўлмас, бўлганда ҳам фақат заҳарли гиёҳдан бўлиб,
(у) семиртирмайди ҳам, очликдан ҳам халос этмайди
(Бошқа бир) юзлар эса у Кунда (неъматлардан) мамнун,
(дунёда қилган) саъй-ҳаракатларидан розидир.
(Улар) олий жаннатдадирлар.
У жойда беҳуда сўз эшитмаслар.
У жойда оқар булоқ бордир.
У жойда баланд сўрилар,
қўйилган қадаҳлар,
тизиб қўйилган ёстиқлар
ва тўшалган гиламлар бордир.
Ахир, улар туяга қараб, қандай яратилганига,
осмоннинг қандай кўтариб қўйилганига,
тоғларнинг қандай тикланганига
ва Ернинг қандай ёйиб - текислаб қўйилганига боқмайдиларми?!
Бас, (эй, Муҳаммад,) эслатинг! Зотан, Сиз фақат эслатувчидирсиз.
Уларнинг устидан зўравонлик билан ҳукм юргизувчи эмассиз.
Илло, кимки (бу эслатмадан) юз ўгириб, кофир бўлса,
у ҳолда, Аллоҳ уни энг катта азоб билан азоблар.
Зеро, қайтишлари ёлғиз Ўзимизгадир!
Сўнгра уларни ҳисоб-китоб қилиш ҳам фақат Бизнинг зиммамиздадир.
