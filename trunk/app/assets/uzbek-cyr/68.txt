Нун. Қалам ва (у билан) ёзишадиган нарса (битик)ларга қасамки,
(эй, Муҳаммад,) Сиз Раббингизнинг неъмати боис мажнун эмасдирсиз!
Албатта, Сизга (сабр қилганингиз учун) туганмас мукофот бордир.
Албатта, Сиз буюк хулқ узрадирсиз!
Ҳали яқинда кўражаксиз ва улар ҳам кўражаклар
қайсиларингиз (Сизми ёки уларми) мафтун (мажнун) эканингизни.
Албатта, Раббингизнинг Ўзи Унинг йўлидан озган кимсаларни яхши билувчидир ва У ҳидоят топувчиларни ҳам яхши билувчидир.
Бас, (эй, Муҳаммад,) (Сизни) инкор этувчи кимсаларга итоат этманг!
Улар (билан) муросасоз бўлишингизни, шунда улар ҳам (Сиз билан) муросасоз бўлишни истарлар.
(Эй, Муҳаммад,) ҳар қандай тубан қасамхўрга итоат этманг.
Шунингдек, ғийбатчи, гап ташувчига,
яхшиликни ман этувчи (бахил), тажовузкор, гуноҳкорга,
қўпол ва булардан ташқари бенасаб (ҳароми)га (итоат этманг)!
У мол-мулк ва ўғилларга эга бўлгани учун (шундай қилади).
Қачонки, унга оятларимиз тиловат қилинса: "Булар аввалгиларнинг афсоналари-ку!"- дейди.
Яқинда унинг тумшуғига тамға босиб қўяжакмиз.
Дарҳақиқат, Биз уларни (Макка аҳлини) боғ эгаларини синаганимиздек синовга солдик. Ўшанда улар, албатта, уни (боғ ҳосилини) эрта тонгда узиб оламиз деб қасам ичган эдилар.
Лекин, истисно қилмаган эдилар (Худо хоҳласа, демаган эдилар).
Бас, (тунда) улар уйқуда бўлган чоғларида, у (боғ) узра Парвардигорингиз томонидан бўлмиш айланувчи (офат - олов) айланди.
Бас, (ҳосил) йиғилгандек бўлиб қолди (боғ куйиб кул бўлди).
Ерта тонгда туришиб, бир-бирини чақиришди:
"Агар (ҳосилни) узмоқчи бўлсангизлар, зироатгоҳингизга бора қолинглар", - (деб).
Сўнгра шивирлашиб жўнадилар.
"Бугун (боғда ҳосил тераётган вақтда) устиларингизга бирор мискин кириб қолмасин-да", - дер эдилар.
Улар (ўзларича мазкур) ғаразга қодир бўлган ҳолларида тонг-саҳарлаб бордилар.
Бас, қачонки, уни (кулга айланган боғни) кўришгач, (аввал): "Шубҳасиз, бизлар (йўлдан) адашиб қолдик (яъни, бошқа боққа келиб қолдик)", - дедилар.
(Сўнгра:) "Йўқ, бизлар (боғимиздан) маҳрум бўлибмиз" (дедилар).
(Шунда) уларнинг ўртаҳолроғи: "Мен сизларга (Аллоҳга) тасбеҳ айтмайсизларми (ҳосил шукронасига камбағаллар улушини бермайсизларми) демаганмидим?" - деди.
Улар (кеч бўлса-да): "Раббимизга тасбеҳ айтамиз. Ҳақиқатан, бизлар (ўзимизга) зулм қилувчи бўлдик", - дедилар.
Сўнгра улар бир-бирларига қараб, маломат қила бошладилар.
(Улар) дедилар: "Ҳолимизга вой! Дарҳақиқат, бизлар ҳаддан ошувчи бўлдик.
Шоядки, Раббимиз бизларга у (боғ)дан ҳам яхшироғини алмаштириб берса. Бизлар, албатта, Раббимиз сари интилувчидирмиз".
Азоб мана шундай! Агар билсалар, албатта, охират азоби янада каттароқдир.
Албатта, тақводорлар учун Парвардигорлари ҳузурида неъмат боғлари бордир.
Ахир, Биз мусулмонларни жиноятчи (кофир)ларга баробар қилармидик?!
(Эй, мушриклар,) сизларга не бўлди? Қанақа ҳукм чиқармоқдасизлар?!
Ёки сизларда (осмондан туширилган) бирор китоб бўлиб, ундан ўрганаяпсизларми?!
Унда сизлар учун ўзларингиз хоҳлаган нарса борми?!
Ёки сизлар учун Бизнинг зиммамизда: "Ўзларингиз ҳукм қилган нарса сизларники бўлур", - деган то қиёмат кунигача етувчи қасамлар (аҳд-паймонлар) борми?!
(Эй, Муҳаммад,) улардан сўранг-чи, қайсилари бунга (даъволарининг ҳақ эканлигига) кафил бўла олар эканлар?!
Ёки уларнинг шериклари борми?! У ҳолда ростгўй бўлсалар, ўша шерикларини келтирсинлар!
"Болдирлар очиладиган" (ишлар мушкиллашадиган) ва сажда қилишга чорланишганда, (саждага) кучлари етмай қоладиган Кунни (эсланг)!
(Ўшанда) кўзлари қуйида ва уларни хорлик эгаллаган ҳолда бўлурлар. Улар соғлом бўлган ҳолларида сажда қилишга чорланар эдилар (аммо ундан бош тортар эдилар).
Бас, (эй, Муҳаммад,) ушбу Сўзни (Қуръонни) ёлғонга чиқарадиган кимсаларни Менга қўйиб беринг! Яқинда Биз уларни ўзлари билмайдиган (сезмайдиган) томондан даражама-даража тутгаймиз (ҳалокатга дучор қилажакмиз)!
Мен уларга муҳлат бериб тураман. Зеро, Менинг "макрим" жуда қаттиқдир.
Ёки Сиз (эй, Муҳаммад, даъватингиз учун), улардан ҳақ сўраяпсиз-у, улар қарздан оғирсинаяптиларми?!
Ёки уларни ҳузурларида ғайб (Лавҳул-Маҳфуз) бор-у, улар (айтаётган сўзларини ўшандан) ёзиб оляптиларми?!
Бас, (эй, Муҳаммад,) Раббингизнинг ҳукмига сабр қилинг ва наҳанг (балиқ) соҳиби (Юнус пайғамбар) каби (бетоқат) бўлманг! Қайсики, у (балиқ қорнида туриб) ғамга тўлган ҳолда (Парвардигорга) нидо қилган эди.
Агар унга Парвардигори (томони)дан неъмат етмаганида, албатта, қораланган ҳолида қуруқликка улоқтирилган бўлур эди.
Бас, Парвардигори уни (қайтадан пайғамбарликка) танлаб, солиҳ (пайғамбар)лардан қилди.
Албатта, кофир бўлган кимсалар Зикрни (Қуръонни) эшитган вақтларида, Сизни кўзлари билан йиқитаёзурлар ва "албатта, у мажнун", - дерлар.
Ҳолбуки, у (Қуръон барча) оламлар учун эслатмадир.
