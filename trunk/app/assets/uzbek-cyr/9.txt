(Бу) Аллоҳ ва (Унинг) Пайғамбаридан сизлар (билан) аҳдлашган мушрикларга (нисбатан) ора очиқликдир.
(Эй, мушриклар, уруш ҳаром этилган) тўрт ойда ер (юзи) бўйлаб саёҳат қилингиз ва билиб қўйингизки, сизлар Аллоҳни ожиз қолдирувчи эмассиз ва Аллоҳ кофирларни шармсор этувчидир!
Шунингдек, (бу) Аллоҳ ва (Унинг) Пайғамбаридан "Ҳажжи акбар" (Қурбон ҳайити) куни одамларга Аллоҳнинг ва Расулининг мушриклардан безор эканликларини эълони (ҳам)дир. Агар тавба қилсангиз, бу сизлар учун яхшидир. Бордию (тавбадан) бош тортсангиз, у ҳолда билиб қўйингизки, сизлар Аллоҳни ожиз қолдирувчи эмассиз. (Эй, Муҳаммад!) Кофир бўлганларга аламли азоб ҳақида "хушхабар" беринг!
Аммо сизлар (мўминлар) аҳдлашган мушриклар кейин сизларга бирор нарсада ноқислик (вафосизлик) қилмасалар ва сизларга қарши ҳеч ким билан ҳамкорлик қилмасалар, у ҳолда уларнинг аҳдларини (белгиланган) муддатларигача етказингиз! Албатта, Аллоҳ тақволиларни яхши кўргай.
(Уруш) ҳаром қилинган ойлар чиқиши билан мушрикларни топган жойингизда ўлдирингиз, тутингиз (асир олингиз), қамал қилингиз ва ҳар қандай пистирмаларда уларни кузатиб турингиз! Агар тавба қилиб, намозни мукаммал адо этсалар ва закот берсалар, уларни қўйиб юборингиз! Албатта, Аллоҳ кечиримли ва раҳмлидир.
Агар мушриклардан бирортаси Сиздан ҳимоя сўраса, бас, уни ҳимоянгизга олинг, токи у Аллоҳнинг каломини эшитсин. Сўнгра уни хавфсиз жойига етказиб қўйинг! Бу уларнинг билмайдиган қавм бўлганларидандир.
Аллоҳ наздида ва Расули наздида қандай ҳам мушрикларда аҳд (вафо) бўлсин?! Аммо сизлар (билан) Масжиди Ҳаром (Каъба) олдида аҳдлашганлар эса, модомики (улар аҳдларида) сизлар учун тўғри турар эканлар, (сизлар ҳам) улар учун тўғри турингиз! Албатта, Аллоҳ тақводорларни севгай.
(Ҳа) қандай ҳам?! Ваҳоланки, агар сизларни енгсалар, сизлар учун на аҳдни ва на шартни риоя қиладилар. Оғизларида сизларни рози қиладилару, диллари инкор этиб (жирканиб) туради. Аксариятлари фосиқ (итоатсиз)дирлар.
Аллоҳнинг оятларини озгина баҳога сотадилар-да, Унинг йўлидан (одамларни) тўсадилар. Уларнинг қилмишлари нақадар ёмон?!
Мўмин (одам) учун на аҳдга ва на шартга риоя қиладилар. Ана ўшалар тажовузкор (ҳам)дирлар.
Агар тавба қилсалар ва намозни мукаммал адо этиб, закот берсалар, у ҳолда (улар) сизларнинг дин жиҳатдан биродарларингиздир. Биладиган қавм учун оятларни батафсил баён этурмиз.
Агар аҳдлашганларидан кейин (уни) бузсалар ва сизларга динингизни таъна қилсалар, унда (бу каби) куфр пешволарига қарши жанг қилингиз! Зеро, улар учун (ҳеч қандай муқаддас) қасамлар йўқдир. Шояд (шунда қилмишларидан) қайтсалар.
Қасамларини бузган ва Пайғамбарни (Маккадан) чиқариб юборишга қасд қилган ҳамда ўзлари биринчи бўлиб сизларга қарши (жанг) бошлаганлар билан жанг қилмайсизларми?! Улардан қўрқасизларми?! Бас, қўрқишларингга Аллоҳ ҳақлироқдир, агар мўмин эсангиз.
Улар билан урушингиз, (шунда) Аллоҳ уларни сизларнинг қўлларингиз билан азоблайди, (асирга тушириб) шармсор қилади ва сизларни улар устидан ғалаба қозонтиради ҳамда мўминлар қавми сийналарига шифо беради
ва дилларидаги аламни кетказади. Аллоҳ (Ўзи) хоҳлаган кишиларнинг тавбасини қабул этади. Аллоҳ билимли ва ҳикматли (зот)дир.
Ёки сизлардан (Ҳақ йўлида) курашган ва Аллоҳдан, Расулидан ва мўминлардан ўзгаларни (сирдош) дўст тутмаганларни Аллоҳ билмай (синамай) ўз ҳолларингизга ташлаб қўйиласизлар, деб ҳисобладингизми? Аллоҳ қилаётган ишларингиздан огоҳдир.
Мушриклар ўзларининг кофирликларига гувоҳ бўлган ҳолларида Аллоҳнинг масжидларини обод қилишлари мумкин эмас. Ана ўшаларнинг қилган ишлари ҳабата (беҳуда) кетиб, дўзахда ўзлари мангу қолурлар.
Аллоҳнинг масжидларини фақат Аллоҳга ва охират кунига имон келтирган, намозни мукаммал ўқиган, закот берган ва фақат Аллоҳдангина қўрққанлар обод қилурлар. Айнан ўшалар ҳидоят топувчилардан бўлишлари мумкин.
Ҳожига сув улашиш ва Масжиди Ҳаромни обод қилиш (вазифаларини ўтаётганлар)ни Аллоҳга ва охират кунига ишонган ва Аллоҳ йўлида курашганлар билан тенг қилдингизми?! Аллоҳ наздида (улар) тенг бўлмайдилар. Аллоҳ золимлар қавмини ҳидоят этмагай.
Имон келтирган, ҳижрат қилган ва Аллоҳ йўлида (тоатида) моллари ва жонлари билан курашганлар Аллоҳнинг наздида даражалари улкан зотлардир ва айнан ўшалар ютуқ эгаларидир.
Парвардигорлари уларга Ўз тарафидан раҳмат, ризолик ва улар учун неъматлари доимий (бўлмиш) жаннат (боғ)лари тўғрисида хушхабар берур.
(Улар) ўша жойларда мангу қолурлар. Албатта, Аллоҳнинг ҳузуридагина улкан мукофот(лар) бордир.
Эй, имон келтирганлар! Агар имондан куфрни яхшироқ кўрсалар, ота-оналарингиз ва ака-укаларингизни (ҳам) дўст тутмангиз! Сизлардан кимки уларни дўст тутса, бас, ана ўшалар золимлардир.
Айтинг (эй, Муҳаммад): "Агар оталарингиз, фарзандларингиз, ака-укаларингиз, хотинларингиз, қариндошларингиз, меҳнат билан топган мол-мулкларингиз, касод бўлишидан қўрққан тижоратингиз ва ёқтирган масканларингиз, сизлар учун Аллоҳ ва Расулидан (Мадинага ҳижрат қилишдан), Унинг (тоати) йўлидаги жидду жаҳд қилишдан (кўра) суюклироқ бўлса, (унда) то Аллоҳ ўз амри (азоби)ни келтиргунига қадар кутиб турингиз! Аллоҳ (эса) фосиқлар қавмини ҳидоят этмагай."
Аллоҳ сизларни кўп жойларда ва (хусусан) Ҳунайн кунида ғолиб этди. Ўшанда (сон жиҳатдан) кўплигингиз сизларни мағрурлантирган эди, аммо (бу) сизлардан бирор нарсани даф қила олмади ва ўзининг (шунча) кенглиги билан ер (сизларга) танглик қилиб қолди. Сўнгра ортингизга чекиндингиз.
Сўнгра Аллоҳ Расулига ва мўминларга Ўзининг таскини (хотиржамлиги)ни нозил этди ҳамда сизлар олдин кўрмаган лашкарлар (фаришталар)ни туширди ва кофир бўлганларни азоблади. Бу кофирларнинг жазосидир.
Сўнгра, ўша (жанг)дан кейин Аллоҳ (Ўзи) хоҳлаганларнинг тавбасини қабул этади. Аллоҳ кечиримли ва раҳмлидир.
Эй, имон келтирганлар! Албатта, мушриклар нажас (нопок)дирлар*. Шу йилларидан кейин (улар) Масжиди Ҳаром (Каъба)га яқинлашмасинлар! Агар (сизлар) фақирликдан қўрқсангиз, Аллоҳ хоҳласа, Ўз фазли билан сизларни бойитажак. Албатта, Аллоҳ билимли ва ҳикматли (зот)дир.
Аллоҳга ва охират кунига ишонмайдиган, Аллоҳ ва Расули ҳаром қилган нарсаларни ҳаром санамайдиган, ҳақ дин (Ислом)ни дин қилиб олмайдиган аҳли китоблардан иборат кишиларга қарши - то улар ўзларини паст тутиб, жизя (солиқ)ни нақд бермагунларича - жанг қилингиз!
Яҳудийлар: "Узайр - Аллоҳнинг ўғли", - дедилар, насронийлар: "(Исо) Масиҳ - Аллоҳнинг ўғли", - дедилар. Бу уларнинг оғизларидаги (ботил) гапларидир. (Бу гаплари) худди аввалги кофир бўлганларнинг гапига ўхшайди. Аллоҳ урсин уларни! Қаёққа оғиб кетмоқдалар?!
(Улар) Аллоҳни қўйиб, ўзларининг донишмандлари ва роҳибларини ҳамда Масиҳ ибн Марямни рабб (илоҳ) қилиб олдилар. Ваҳоланки, Ёлғиз Аллоҳгагина ибодат қилишга буюрилган эдилар. Ундан ўзга илоҳ йўқ! (Уларнинг) келтирган ширкларидан У покдир.
(Улар) Аллоҳнинг нури (дини)ни оғизлари (инкорлари ва ширклари) билан ўчирмоқчи (йўқ қилмоқчи) бўладилар. Аллоҳ эса, гарчи кофирлар ёқтирмасалар-да, Ўз нурини камолига етказмасдан қўймагай.
У Расулини ҳидоят ва ҳақ дин билан - гарчи мушриклар ёқтирмасалар-да - барча динлар узра ғолиб қилиш учун юборган зотдир.
Эй, имон келтирганлар! (Насроний) дин пешволари ва роҳибларнинг кўпчилиги одамларнинг молларини ноҳақлик билан ейдилар ва (одамларни) Аллоҳ йўлидан тўсадилар. Олтин ва кумушларни кон (махфий хазина) қилиб олиб, уларни Аллоҳ йўлида сарф қилмайдиганларга аламли азоб "хушхабари"ни беринг!
(Мазкур олтин-кумушлар) жаҳаннам ўтида қизитилиб, улар билан пешоналари, ёнлари, орқалари куйдирилган куни: "Бу ўзларингиз учун сақлаган хазинангиздир. Сақлаган хазинангиз (мазасини) тотингиз!" (дейилади).
Албатта, Аллоҳнинг наздида ойларнинг адади - Аллоҳнинг осмонлар ва Ерни яратган кунидаги битигига мувофиқ - ўн икки ойдир. Улардан тўрттаси (уруш) ҳаром қилинган ойлардир*. Ана шу тўғри диндир. Бас, ўша (ой)ларда жанг қилиб ўзларингизга зулм қилмангиз! Мушриклар (мазкур тўрт ой асносида) сизларга ёппасига уруш очсалар, (сизлар ҳам) уларга ёппасига уруш очингиз! Яна, билиб қўйингизки, Аллоҳ тақволилар билан биргадир!
Албатта, (ҳурматли ойларни) кечиктириш ортиқча кофирликдир. У билан кофир бўлганларни чалғитилур. (Улар) уни бир йил ҳалолга, бир йил ҳаромга чиқариб, Аллоҳ ҳаром қилган (ойлар) ададига (ўзларича) мослаб оладилар. Шу тарзда Аллоҳ ҳаром қилган нарсани "ҳалоллаб" оладилар. Уларга (бу) ёмон ишлари зийнатли (туюладиган) қилиб қўйилди. Аллоҳ кофирлар қавмини ҳидоятга бошламагай.
Эй, имон келтирганлар! Сизларга не бўлдики, Аллоҳ йўлида (ёвга қарши) қўзғалингиз, дейилса, ерга оғирлигингизни соласиз (чиқмай ўтирасиз)?! Охиратдан (кечиб) дунё ҳаётига рози бўласизми? Охиратга нисбатан дунё ҳаётининг матоҳи (лаззати жуда) оздир!
Агар (ёвга қарши) чиқмасангизлар, (Аллоҳ) сизларни аламли азоб билан азоблаб, ўрнингизга сиздан бошқа қавмни келтирур. Сизлар (эса) Унга бирор нарсада зарар етказа олмайсиз. Аллоҳ ҳар нарсага қодирдир.
Агар сизлар унга (Муҳаммадга) ёрдам қилмасангиз, Аллоҳ (Ўзи) унга ёрдам қилган. Қачонки, уни кофирлар икки кишининг бири сифатида (ватанидан) чиқариб юборганларида, икковилари ғорда туриб, (Муҳаммад) ҳамроҳи (Абу Бакр)га: "Ташвиш чекма! Албатта, Аллоҳ биз билан биргадир!" - деган эди*. Шунда Аллоҳ унга таскин (хотиржамлик) нозил этди ва сизлар кўрмаган лашкарлар (фаришталар) билан уни қувватлади ҳамда кофир бўлганлар сўзини тубан қилди. Аллоҳнинг сўзи эса, у юксакдир. Аллоҳ қудратли ва ҳикматли (зот)дир.
Енгил ва оғир ҳолатда (ҳам ёвга қарши) қўзғалингиз ва Аллоҳ йўлида молларингиз ва жонларингиз билан жиҳод қилингиз! Агар билсангиз, ана шу         (иш)ингиз сизлар учун яхшидир.
Агар (Сизнинг чақириғингиз) яқиндаги буюм ёки ўртача (масофадаги оддий) сафар бўлганда эди, (улар) Сизга эргашган бўлур эдилар. Лекин уларга масофа узоқлик қилди. Албатта, улар ўзларини ҳалок қилиб (чарчатиб): "Қодир бўлганимизда, сизлар билан бирга (жангга) чиқар эдик", - деб Аллоҳ номига қасам ичадилар. Аллоҳ эса уларнинг (ғирт) ёлғончи эканликларини билур.
Аллоҳ Сизни афв этди. (Лекин) Сизга ростгўйлар аниқланиб, ёлғончиларни билмагунингизгача, нега уларга (жангдан қолишга) рухсат бердингиз?
Аллоҳга ва охират кунига имон келтирувчилар моллари ва жонлари билан жиҳод қилишдан (қолиш учун) Сиздан рухсат сўрамайдилар. Аллоҳ тақводорларни (яхши) билур.
Балки, Сиздан Аллоҳга ва охират кунига имон келтирмайдиган ва диллари шак-шубҳали бўлганларгина (жангдан қолиш учун) рухсат сўрайдилар. Улар ўз шубҳаларида иккиланиб юраверадилар.
Агар (улар) чиқишни истаганларида, унинг учун тайёргарлик кўриб қўйган бўлур эдилар. Лекин Аллоҳ (уларнинг) қўзғалишларини ёқтирмайди, уларни сусайтириб қўйди ва уларга: "Ўтирувчилар билан бирга ўтираверингиз!" - дейилди.
Агар улар сизларнинг ичингизда (жангга) чиққанларида ҳам, сизларга фақат бузғунчиликни зиёда қилиб, ораларингизга (раҳна) солиб, сизларни фитнага дучор қилган бўлур эдилар. Сизларнинг ичингизда эса, уларга қулоқ соладиган (ишонувчи)лар бор. Аллоҳ золимларни билувчидир.
(Улар) олдин ҳам фитна қўзғатмоқчи бўлган ва улар ёқтирмаган ҳолларида то ҳақ (ғалаба) келиб, Аллоҳнинг амри (дини) ғолиб бўлгунча ҳам ишларингизни (макр-ҳийла, иғво билан) остин-устун қилган эдилар.
Улар ичида: "Менга изн беринг, мени фитнага қўйманг!" - дейдиганлар ҳам бор. (Улар жангдан қолиш билан) фитнага тушдилар-ку! Албатта, жаҳаннам кофирларни (ўзига) қамраб олувчидир.
Агар Сизга бирор яхшилик (ғалаба ёки ўлжа) етишса, (бу) уларга ёқмайди. Агар Сизга бирор мусибат етишса: "Ишнинг олдини олибмиз", - деб хурсанд ҳолларида юз ўгириб кетадилар.
Айтинг: "Бизга Аллоҳнинг ёзиб қўйганидан ўзга нарса етмайди. У хожамиздир. Аллоҳга эса, фақат мўминлар таваккул этсинлар!"
Айтинг: "Сизлар биз учун икки хайрли ишдан бири (бўлиши)ни кутмоқдасиз. Биз ҳам сизлар учун Аллоҳнинг Ўз ҳузуридан ёки бизнинг қўлимиз билан сизларга (етадиган) бирор азобни кутмоқдамиз. Бас, кутаверингиз! Биз ҳам сизлар билан бирга кутувчилардирмиз".
Айтинг: "Хоҳ ихтиёрий, хоҳ мажбурий ҳолда нафақа (садақа) қилингиз, (барибир) сизлардан сира қабул қилинмагай. Зеро, сизлар фосиқлар қавми бўлгансизлар".
Нафақа (садақа)ларининг қабул қилинишидан тўсган нарса бу - уларнинг Аллоҳга, Расулига куфр келтирганлари, намозга фақат суст ҳолда келишлари ва нафақа (садақа)ни фақат ёқтирмаган ҳолларида беришларидир.
Бас, Сизни уларнинг мол-мулклари ҳам, фарзандлари ҳам таажжублантирмасин! Зеро, Аллоҳ ўшалар сабабли дунё ҳаётида уларни азоблашни* ва кофирлик ҳолларида жонлари чиқишини ирода қилур.
Улар: "Сизларданмиз", - деб Аллоҳ номига қасам ичадилар. Ваҳоланки, улар сизлардан эмаслар. Балки, улар қўрқадиган қавмдирлар.
Агар улар бошпана ё ғорлар ёки кирадиган жой топсалар, ўша ерга шитоб кетган бўлур эдилар.
Улар ичида садақалар хусусида Сизга таъна қиладиганлар ҳам бор. Уларга у (садақа)лардан берилса, рози бўладилар. Бордию уларга улардан берилмаса, унда улар бирдан аччиқланадилар.
Агар улар Аллоҳ ва Расули уларга ато этган нарсага рози бўлиб: "Бизга Аллоҳ кифоя. Бизга, албатта, Аллоҳ ўз фазлидан ато этур ва Расули ҳам. Биз Аллоҳ (розилиги)гагина рағбат қилувчилармиз", - десалар эди (ўзларига яхши бўлур эди).
Албатта, садақаларни фақат фақирлар, мискинлар, унда (садақа ишида) ишловчилар, диллари ошна қилинувчилар, (ҳақ тўлаб озод этилувчи) қуллар, қарздорларга ва Аллоҳ йўлида ҳамда йўловчига (бериш) Аллоҳ (томони)дан фарз (этилди). Аллоҳ илмли ва ҳикматли (зот)дир.
Улар ичида Пайғамбарга азият етказадиган ва "У қулоқ" (эшитганига ишонаверадиган)дир дейдиганлар ҳам бор. Айтинг: "(У) яхшилик қулоғи, Аллоҳга имон келтирувчи, мўминларга ишонувчи ва сизлардан имон келтирганларингиз учун раҳмат (манбаи)дир. Аллоҳнинг Расулига азият етказадиганлар - улар учун аламли азоб (бор)дир".
Улар (мунофиқлар) сизларни қониқтириш учун (Пайғамбарга азият етказмадик, деб) қасам ичадилар. Агар мўмин бўлсалар, (билиб қўйсинларки) қониқтиришларига Аллоҳ ва Расули лойиқроқдир.
Кимки, Аллоҳ ва Расули (белгилаган) ҳаддан тажовуз этса, унинг учун мангуликдаги жаҳаннам олови бўлишини билмаганмидилар?! Бу улкан шармсорлик-ку!
Мунофиқлар ўзлари ҳақида дилларидаги нарса (мунофиқлик)ни фош қиладиган сура нозил қилинишидан қўрқиб турадилар. Айтинг: "Масхара қилаверингиз, Аллоҳ сиз қўрқаётган (ўша) нарсани (юзага) чиқарувчидир".
Қасамки, агар улардан (нега масхара қиласиз, деб) сўрасангиз, албатта, улар: "Биз фақат (баҳсга) чўмиб, ҳазиллашяпмиз", - дейишади. Айтинг: "Аллоҳни, оятларини ва Расулини масхара қилаётган эдингизми?!"
Узр айтмангиз! Имонингиздан кейин (яна) куфрга кетгансиз. Агар сизлардан бир тоифани (тавба қилгач) афв этсак, бошқа бир тоифани жиноятчи бўлганлари сабабли азоблаймиз.
Мунофиқ эркаклар билан мунофиқ аёллар бир-бирларидандирлар*. (Улар одамларни) ёмонликка буюрадилар, яхшиликдан қайтарадилар ва қўлларини (хайр-еҳсондан) юмадилар. Аллоҳни унутишгач, (У) ҳам уларни "унутади". Мунофиқлар, албатта, фосиқдирлар.
Мунофиқлар, мунофиқалар ва кофирларга Аллоҳ (улар) абадий қоладиган жаҳаннам оловини ваъда қилди. Уларга у кифоядир. Уларни Аллоҳ лаънатлади. Улар учун яна доимий азоб бордир.
(Сизлар, эй, мунофиқлар!) Худди сизлардан олдинги (мунофиқ)ларга ўхшайсизлар. (Улар) сизлардан қувватлироқ, мол-мулклари ва фарзандлари кўпроқ эди, насибаларидан баҳраманд бўлдилар. Сизлардан олдингилар насибаларидан баҳраманд бўлганлари каби Сизлар ҳам (ўз) насибаларингиздан баҳраманд бўлдингиз ва (улар) шўнғиган нарса (залолат)га (сизлар ҳам) шўнғидингиз. Ана ўшаларнинг (дунёда қилган савобли) амаллари беҳуда кетди. Зиён кўрувчилар ҳам ана ўшалардир.
Уларга ўзларидан олдингилар - Нуҳ, Од, Самуд қавмлари, Иброҳим қавми, Мадян (шаҳри) аҳолиси (Шуайб қавми) ҳамда остин-устун бўлган шаҳарлар (Лут қавми)нинг хабарлари (етиб) келмабдими?! Уларга (ўз) пайғамбарлари ҳужжатлар (мўъжизалар)ни келтирган эдилар. Бас, Аллоҳ уларга зулм қилувчи бўлмади, балки ўзларига зулм қилувчи бўлдилар.
Мўминлар ва мўминалар бир-бирларига дўстдирлар: (одамларни) яхшиликка буюрадилар, ёмонликдан қайтарадилар, намоз(лар)ни мукаммал адо этадилар, закотни берадилар ҳамда Аллоҳ ва (Унинг) Расулига итоат этадилар. Айнан ўшаларга Аллоҳ марҳамат кўрсатур. Албатта, Аллоҳ қудратли ва ҳикматлидир.
Аллоҳ мўминлар ва мўминаларга остидан анҳорлар оқиб турадиган, мангу яшайдиган жаннат (боғ)ларидаги пок масканларни ваъда қилди. Аллоҳнинг ризоси эса, (ҳаммасидан) каттароқдир. Ана шу(лар) улкан ютуқдир.
Эй, Пайғамбар! Кофирлар ва мунофиқларга қарши курашинг ва уларга нисбатан (Сиз ҳам) дағаллик қилинг! Уларнинг жойлари жаҳаннамдир. Нақадар мудҳиш қисмат бу!
(Ёмон сўз) айтмадик, деб қасам ичадилар. Ваҳоланки, куфр сўзини айтганлар ва исломларидан кейин (яна) куфрга қайтганлар ҳамда етолмаган нарсаларига* қасд қилганлар. Аллоҳ ва (Унинг) Расули уларни (Пайғамбар ва саҳобаларини) фазли (ўлжалар) билан бойитиб қўйгани учунгина (мунофиқлар) уларни ёқтирмадилар. Бас, агар тавба қилсалар, ўзлари учун яхши. Борди-ю бош тортсалар, Аллоҳ уларни ҳам бу дунё, ҳам охиратда аламли азоб билан азоблагай. Ер (юзи)да уларга на бир дўст ва на ёрдам берувчи бор.
Улар орасида: "Агарда бизга (Аллоҳ) фазли (бойлиги)дан берса, албатта, садақа қилурмиз ва солиҳ (киши)лардан бўлурмиз", - деб Аллоҳ билан аҳдлашадиганлар ҳам бор.
Аллоҳ уларга фазлидан берганда эса, (улар) унга бахиллик қилдилар ва юз ўгириб кетдилар.
Аллоҳга берган ваъдаларига хилоф қилганлари ва ёлғончилик қилганлари сабабли уларга, то Уни учратадиган кунлари (қиёмат)гача дилларида мунофиқлик бўлишини қисмат қилиб қўйди.
Аллоҳнинг улар яширган ва шивирлаганларини ҳам билишини ва Аллоҳнинг ғайб нарсаларни ҳам алломаси эканлигини билмаганмидилар?!
Мўминлардан ихтиёрий иона қилувчиларини ва зўрға топиб-тутувчиларни масхаралайдиганларни Аллоҳ "масхара" қилади ва улар учун аламли азоб (бор)дир.
Улар учун (Сиз) хоҳ кечирим сўранг, хоҳ кечирим сўраманг - агар етмиш бор улар учун кечирим сўрасангиз ҳам - Аллоҳ сира уларни кечирмагай. Бу уларнинг Аллоҳ ва Расулига куфр келтирганларидандир. Аллоҳ эса фосиқлар қавмини ҳидоят қилмагай.
(Жангдан сохта узрлар билан) қолганлар Аллоҳнинг расулига хилоф қилиб ўтиришларидан (ўзлари) шод бўлдилар ва молларию жонлари билан Аллоҳ йўлида жиҳод қилишни ёқтирмадилар. Ҳамда: "Иссиқда (жангга) чиқманглар!" - дейишди. Айтинг: "Агар англаганларида эди, жаҳаннам олови (ундан) иссиқроқдир".
Бас, (улар) қилмишларининг жазоси учун (бу дунёда) оз кулсинлар ва (охиратда) кўп йиғласинлар!
Бас, агар Аллоҳ Сизни (яна) бирор тоифа (ёв)га (тўқнашиш учун) қайтарганда Сиздан (жангга) чиқишга изн сўрасалар, айтинг: "Мен билан бирга (энди) сира чиқмайсизлар ва Мен билан бирга бирор душманга қарши урушмайсизлар ҳам. Зеро, сизлар аввалги гал (жангга чиқмай) ўтиришга рози бўлдингизлар. Яна қолувчилар билан (қолиб) ўтираверингизлар!"
Улардан ўлган бирор кишига зинҳор жаноза намозини ўқиманг ва қабри устида ҳам турманг! Зеро, улар Аллоҳга ва Расулига куфр келтирдилар ҳамда фосиқлик ҳолларида ўлдилар.
Уларнинг мол-мулклари ва фарзандлари (кўплиги) Сизни таажжублантирмасин! Зеро, Аллоҳ уларни (шу дунёда) ўшалар (ташвишлари) сабабли азоблашни ва кофирлик ҳолларида жонлари чиқишини ирода этади.
"Аллоҳга имон келтирингиз ва Расули билан бирга жиҳод қилингиз!" - деган (мазмундаги) сура (оят) нозил қилинса, уларнинг иқтидорли (бой)лари (дарҳол) изн сўраб: "Бизни қўйгин, ўтирувчилар билан бирга бўлайлик!" - дейдилар.
(Улар) қолувчи (аёл ва бола)лар билан бирга бўлишга рози бўлдилар. Диллари эса муҳрлаб қўйилди. Бас, улар (жиҳоднинг фазлини) англамайдилар.
Лекин, Расул ва у билан бирга имон келтирганлар жонлари ва моллари билан жиҳод қилдилар. Яхшиликлар ана ўшалар учундир ва толеи ёр кишилар ҳам айнан ўшалардир.
Аллоҳ улар учун остидан анҳорлар оқадиган, унда мангу қолинадиган жаннат (боғ)ларни тайёрлаб қўйгандир. Ана ўша - улкан ютуқдир.
Аъробий (бадавий)лардан уларга рухсат берилиши учун узр кўрсатувчилар келди ва (шундай қилиб) Аллоҳга ва Расулига ёлғон гапирганлар (жангга чиқмай уйларида) ўтирдилар. Албатта, улардан кофир бўлганларига аламли азоб етқусидир.
Заифлар, беморлар ва (жанг учун) харж қилишга нарса топа олмайдиганларга - Аллоҳ ва Расулига содиқ турган бўлсалар - қийинчилик (мажбурлик) йўқ. Эзгу иш қилувчилар (шаъни)га (таъна учун) йўл йўқ. Аллоҳ кечиримли ва раҳмлидир.
Шунингдек, Сизнинг ҳузурингизга уларни уловли қилиб қўйишингиз учун келганларида, "сизларни уловли қилишга нарса топа олмайман", - дедингиз. Улар эса сарф қилишга нарса топа олмаганлари учун ғамгин бўлиб, кўзларидан ёш оқиб қайтиб кетдилар. Уларга ҳам (таъна йўқ).
(Таъна учун) йўл - ўзлари бой бўла туриб, Сиздан рухсат сўрайдиганлар (шаъни)гадир. (Улар) қолувчи (аёл)лар билан бирга бўлишга рози бўлдилар. Аллоҳ уларнинг дилларини муҳрлаб қўйди. Бас, улар (шунинг учун савоб билан гуноҳ фарқини) билмайдилар.
Улар сари қайтганларингизда, сизларга узрларини айтадилар. Айтинг: "Узр айтмангизлар! Сизларга сира ишонмаймиз. Аллоҳ бизларга сизларнинг хабарларингиздан билдирди. Албатта, Аллоҳ ва Расули ишларингизни кўрар. Сўнгра ғойиб ва ошкора (ишлар)ни билувчи (зот - Аллоҳ)га қайтарилурсизлар. Бас, (У) сизларга қилган ишларингиз хабарини берур".
Улар ҳузурига қайтганларингизда улардан (узрли деб билиб) бепарво бўлишларингиз учун Аллоҳ (номи) билан қасам ичадилар. Майли, уларга парво қилмангиз! Зеро, улар нопокдирлар. Жойлари эса, қилмишларига яраша, жаҳаннамдир.
Улардан қаноат ҳосил қилишларингиз учун сизларга қасамёд этадилар. Сизлар улардан қаноатлансангиз ҳам, Аллоҳ фосиқлар қавмидан сира рози бўлмас.
Аъробийлар (одатда) куфр ва нифоқда кучлироқ ва Аллоҳнинг Расулига нозил қилган нарсалар ҳудудини билмасликлари аниқроқдир. Аллоҳ (эса) илмли ва ҳикматлидир.
Аъробийлар ичида қилган садақасини зарар (ортиқча чиқим) деб биладиган ва сизларга мусибатлар бўлишини кутиб турадиганлар ҳам бор. Уларга ёмон бало бўлсин! Аллоҳ эшитувчи ва билувчидир.
Аъробийлар ичида Аллоҳга ва охират кунига имон келтирадиган, қилган садақаларини Аллоҳ ҳузурида яқинлик ва Расул олқиши деб биладиганлари ҳам бор. Албатта, у улар учун (Аллоҳга) яқинликдир. Аллоҳ уларни, албатта, ўз раҳмати (жаннати)га киргизур. Албатта, Аллоҳ кечиримли ва раҳмлидир.
Муҳожирлар ва ансорларнинг дастлабки пешқадамлари ҳамда улар ортидан эзгулик билан борганлардан Аллоҳ рози бўлди, улар ҳам Ундан рози бўлдилар. Яна улар учун остида анҳорлар оқувчи, (улар) унда абадий мангу қоладиган (жаннат) боғларини тайёрлаб қўйди. Ана ўша улкан ютуқдир.
Теварагингиздаги аъробийлар ва Мадина аҳолиси ичида мунофиқлар бор. (Улар) нифоқда бардавомдирлар. Уларни (Сиз) билмайсиз, уларни Биз биламиз. Албатта, уларни икки бор азоблаймиз. Сўнгра (қиёматда) улкан азоб (дўзах)га қайтарилурлар.
Яна бошқалари ҳам борки, гуноҳларини тан олурлар. Яхши ишни бошқа – ёмонига аралаштириб юборганлар. Аллоҳ уларнинг тавбаларини шояд қабул қилса. Албатта, Аллоҳ кечиримли ва раҳмлидир.
Мол-мулкларидан уларни у сабабли поклашингиз ва тозалашингиз учун садақа олинг ва улар (ҳаққи)га дуо қилинг! Албатта, дуоингиз уларга таскин (тасалли)дир. Аллоҳ эшитувчи ва билувчидир.
Улар Аллоҳнинг бандалари томонидан (қилинадиган) тавбани қабул этишини, садақаларни олишини ҳамда Аллоҳ тавбаларини қабул этувчи ва раҳмли эканлигини билмаганмидилар?!
Айтинг: "Ишлангизлар! Албатта, Аллоҳ, Расули ва мўминлар ишларингизни кўражаклар. Шунингдек, албатта, ғойиб ва ошкора (ишлар)ни билувчи (зот) ҳузурига қайтарилурсизлар. Бас, (ўшанда) сизларга қилган ишларингиз хабарини берур.
Яна Аллоҳнинг амрига ҳавола этилган бошқалари ҳам борки, уларни ё азоблар ёки тавбаларини қабул этар. Аллоҳ билимли ва ҳикматлидир.
Яна шундайлар ҳам борки, улар (мўминларга) зарар етказиш, куфр, мўминлар орасига тафриқа солиш ва олдин Аллоҳ ва (Унинг) Расулига қарши урушган (бир) кишига кўз тутиш учун масжид қуриб олдилар. Яна: "Фақат (бундан) яхшиликни истаган эдик",-деб қасам ҳам ичадилар. Аллоҳ гувоҳлик берадики, улар, албатта, ёлғончидирлар!
(Эй, Муҳаммад,) зинҳор (Сиз) унда (намоз ўқиш учун) турманг! Биринчи кундан тақвога асосланган масжид - Сизнинг ўшанда туришингиз лойиқроқдир. Унда покланишни хуш кўрадиган кишилар бор. Аллоҳ эса покланувчиларни севар.
Биноларини Аллоҳдан (берилувчи) тақво ва розилик асосида қурган киши яхшироқми ёки биноларига қулаётган жар ёқасини асос қилиб олган ва шу сабабли (ўзи ҳам) жаҳаннам ўтига қулаган кишими?! Аллоҳ золимлар қавмини ҳидоят қилмагай.
Қурган бинолари (бузиб ташлангач,) то юраклари ёрилгунга (ўлгунга) қадар дилларида шак бўлиб қолур. Аллоҳ билимли ва ҳикматлидир.
Аллоҳ мўминлардан жонлари ва молларини жаннат эвазига сотиб олди: Аллоҳ йўлида жанг қилиб, ўлдирадилар ва ўлдириладилар. Таврот, Инжил, ва Қуръонда Ўзининг ҳақ ваъдасини берган Аллоҳдан кўра ким аҳдига вафодорроқдир?! Бас, битишган бу савдоларингиздан шодланингизлар! Ана ўша улкан ютуқдир!ъ);
(Улар) тавба қилувчилар, ибодат қилувчилар, ҳамд (шукрона) айтувчилар, рўза тутувчилар, рукуъ этувчилар, сажда қилувчилар, яхшиликка буюрувчилар, ёмонликдан қайтарувчилар ва Аллоҳнинг ҳудуди (буйруқлари)ни риоя қилувчилардир. Мўминларга хушхабар беринг!
На пайғамбар ва на мўминлар мушриклар учун, гарчи улар қариндошлари бўлса ҳам - уларнинг дўзах аҳли эканликлари маълум бўлгандан кейин - истиғфор (гуноҳларини кечиришини) сўрашлари жоиз эмас.
Иброҳимнинг (ўз) отаси учун истиғфор сўраши фақат унга қилган ваъдаси туфайли эди. Аллоҳнинг душмани эканлиги билингандан кейин ундан (отасидан) воз кечди. Албатта, Иброҳим оқкўнгил ва ҳалимдир.
Аллоҳ бирор қавмни ҳидоят қилгандан кейин то уларга нимадан сақланишларини баён қилмагунича, уларни адаштирувчи бўлмаган. Албатта, Аллоҳ ҳар нарсани билувчидир.
Албатта, осмонлар ва Ернинг ҳукмронлиги Аллоҳга хосдир. (У) тирилтиради ва ўлдиради. Сизлар учун Аллоҳдан ўзга дўст ҳам, ёрдамчи ҳам йўқдир.
Аллоҳ Пайғамбарнинг, муҳожирлар ва ансорларнинг тавбаларини қабул этди. Улардан бир гуруҳининг диллари чалғиёзгандан кейин оғир (бир) соатда унга эргашган эдилар. Сўнг тавбаларини қабул этди. Албатта, У уларга мушфиқ ва раҳмлидир.
Яна (жангга чиқмай) қолган уч кишининг ҳам (тавбаларини қабул этди)*. Уларга Ер (шунча) кенглиги билан торлик қилгач ва диллари танг бўлгач ҳамда Аллоҳ (ғазаби)дан фақат Унга қочиш билан паноҳ топилишини билишгач, сўнгра улар тавба қилувчилардан бўлишлари учун Аллоҳ тавбаларини қабул этди. Албатта, Аллоҳ тавбаларни қабул этувчи ва ўта раҳмлидир.
Эй, имон келтирганлар! Аллоҳдан қўрқингиз ва (имонда) содиқ кишилар билан бирга бўлингиз!
Мадина аҳолиси ва уларнинг теварагидаги аъробийлар учун Аллоҳнинг Расулидан қолишлари ва ундан кечиб ўзлари билан машғул бўлишлари жоиз эмас эди. Бунинг боиси-уларга Аллоҳ йўлида бирор ташналик, қийинчилик, очлик етса ва кофирларни жаҳлини чиқарадиган қадам боссалар, душманга бирор мусибат етказсалар, албатта, уларга шу сабабли яхши амал ёзилур. Албатта, Аллоҳ эзгулик қилувчилар мукофотини зое қилмас.
Бирор кичик ёки катта садақа қилсалар ёки (Аллоҳ йўлида) бирор водийни босиб ўтсалар, албатта, қилган яхши ишлари сабабли Аллоҳ уларни мукофатлаши учун уларга (савоб) битилур.
Мўминлар ёппасига (жангга) чиқишлари шарт эмас. Уларнинг ҳар бир гуруҳидан бир тоифа чиқмайдими?! (Қолганлари) динни ўрганиб, қавмлари уларга (жангдан) қайтиб келгач, (гуноҳдан) сақланишлари учун уларни огоҳлантирмайдиларми?!
Эй, имон келтирганлар! Яқинларингиздаги кофирларга қарши жанг қилингиз! Улар сизлардан дағалликни топсинлар! Яна билиб қўйингизки, албатта, Аллоҳ тақволилар билан биргадир.
Бирор сура нозил қилинса, улар ичида: "Бу (сура) қайсиларингнинг имонларингизни зиёда этди?" - дейдиган (мунофиқ)лар ҳам бўлади. Аммо имон келтирганларнинг имонларини эса (бу сура) зиёда қилур ва улар шод бўлурлар.
Аммо дилларида иллат (шак ва нифоқ) бўлганларнинг эса, ифлосликлари (куфрлари)га яна ифлослик (куфр) қўшилади ва улар кофирлик ҳолларида ўлурлар.
Кўрмайдиларми, (улар) ҳар йили бир ёки икки марта синовга учрамоқдалар. (Шундан) сўнг (ҳам) на тавба қиладилар ва на эслатма оладилар.
Бирор сура нозил қилинса: "Сизларни бирор киши кўрмаяптими?" - деб бир-бирларига қараб олиб, сўнгра (уйларига) қайтадилар. Англамайдиган қавм бўлганлари сабабли Аллоҳ уларнинг дилларини (аксига) буриб қўйгандир.
Ҳақиқатан, сизларга ўзларингиздан (чиққан), сизларнинг қийинчиликларингиздан алам чекадиган, сизлар билан қизиқувчи ва мўминларга мушфиқ ва раҳмдил Расул келгандир.
Бас, (шунда ҳам) юз ўгирсалар, айтинг: "Менга Аллоҳ кифоядир. Ундан ўзга илоҳ йўқдир. Унга таваккул қилдим. У буюк Аршнинг раббидир!".
