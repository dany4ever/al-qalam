Осмон ёрилганда,
(бу билан у) Парвардигори (амри)га қулоқ тутганда ва (шу амрга) лойиқ топилганда,
(шунингдек) Ер ёйилганда,
ўз ичидаги (жасадларни) чиқариб ташлаб, бўшаб қолганда
ва у Парвардигори (амри)га қулоқ тутганда ва (шу амрга) лойиқ топилганда (ҳар бир инсон Аллоҳга ҳисобот берур).
Эй, инсон, албатта, сен меҳнат-машаққатлар чекиб Раббингга (яъни, Унинг мукофот ёки жазосига) борувчисан, бас, (сўнгра) У зотга йўлиқувчисан.
Бас, кимнинг номаи аъмоли ўнг томонидан берилса,
бас, у осон ҳисоб билан ҳисоб-китоб қилинажак,
ва ўз(ининг жанннатдаги) аҳли (оиласи)га шоду хуррам ҳолда қайтажак.
Аммо, кимнинг номаи аъмоли орқа томонидан берилса,
бас, (ўзига) ўлим тилаб қолажак
ва дўзахда тобланажак.
Дарвоқе, у (дунёдалик пайтида) аҳли оиласид шоду хуррам эди,
ўзини ҳеч қачон (Парвардигор ҳузурига) қайтмасман деб ўйлар эди.
Йўқ! Парвардигори уни, шубҳасиз, кўриб турувчи эди.
Бас, қасамёд этаман (қуёш ботаётган пайтдаги) шафаққа,
тун ва у қамраб олган (барча) нарсага
ҳамда тўлин ойгаки,
албатта сизлар босқичма-босқич (яшаб) келурсизлар!
Бас, нега улар имон келтирмайдилар?!
Уларга Қуръон қироат қилинганда, (Яратганга) сажда қилмайдилар?!
Аксинча, куфрга кетганлар (бу кабиларни) инкор этурлар.
Аллоҳ эса улар ичларида яшириб юрган нарсаларини яхши билувчидир.
Бас, (эй, Муҳаммад,) уларга аламли азоб "хушхабари"ни беринг!
Аммо, имон келтирган ва солиҳ амалларни қилган зотлар учун битмас-туганмас мукофот бордир.
