Алиф, Лом, Ро. Ушбулар ҳикматли Китоб оятларидир.
Ўзларидан (бўлмиш) бир кишига (Муҳаммадга), одамларни огоҳлантиринг, имон келтирганларга Парвардигорлари ҳузурида содиқ қадамлик (тўғри йўлдан юришлик даражаси) борлиги ҳақида хушхабар беринг, деб ваҳий юборганимиз одамларга ажабланарли бўлдими?! Кофирлар эса: "Албатта, бу (Муҳаммад) аниқ сеҳргардир", - дедилар.
Албатта, Раббингиз осмонлар ва Ерни олти кунда яратиб, сўнгра Арш узра муставий бўлган Аллоҳдир. Иш тадбирини (пухта) кўрар. Унинг изнисиз бирор шафоат қилувчи бўлмас. Ана ўша Аллоҳ Раббингиздир, Унга ибодат қилингиз! (Бундан) эслатма олмайсизларми?!
Барчангизнинг қайтиш жойингиз Унинг ҳузуридир. Аллоҳнинг ваъдаси ҳақдир. У яратишни бошлайди, сўнгра имон келтириб, эзгу иш қилганларни адолат билан мукофатлаш учун уни (барча яратганларини) яна (ҳаётга) қайтаради. Кофир бўлганларга эса, қайноқ сувдан иборат ичимлик ва кофир бўлганлари сабабли аламли азоб бордир.
У қуёшни зиё (таратувчи) ва ойни нур (сочувчи) этган ҳамда йилларнинг ададини ва (вақт ўлчовларидаги) ҳисобни билишларингиз учун уни (ойни) манзил (бурж)ларга (бўлиб) ўлчаб қўйган зотдир. Буни Аллоҳ фақат ҳақ (ҳикмат) билангина яратди. Билувчи қавм учун оятларни (У) батафсил баён қилур.
Албатта, тун ва куннинг алмашиб туришида ҳамда осмонлар ва Ердаги Аллоҳ яратиб қўйган нарсаларда Аллоҳдан қўрқадиган қавм учун аломатлар бор.
Албатта, Биз билан мулоқотда бўлишни кутмай, дунё ҳаёти билан қаноатланган ва у билан (дили) таскин топганлар ҳамда оятларимиздан ғофил бўлганлар,
ана ўшаларнинг жойлари - қилмишлари туфайли - дўзахдир.
Имон келтирган ва эзгу ишларни қилганларни эса имонлари сабабли Парвардигорлари ҳидоят қилур, неъмати мўл жаннат (боғлари)да остиларидан анҳорлар оқиб турур.
У ердаги дуолари: "Эй, Аллоҳ! Сенга тасбеҳ айтамиз" дейишлик ва у ердаги сўрашишлари "Салом-алик"дир. Дуоларининг охири эса: "Оламлар Парвардигори – Аллоҳга ҳамд!" дейишликдир.
Мабодо Аллоҳ одамларга ёмонликни (улар) яхшиликка шошилганлари каби тезлаштирганда эди, албатта, уларнинг ажаллари битган бўлур эди. Бас, Бизнинг мулоқотимизни кутмаганларни ўз туғён (тажовузкорлик)ларида гангиб юришларига ташлаб қўямиз.
Инсонга зарар етганда, ётган ҳолда ё ўтириб ёки тик туриб ҳам Бизга илтижо қилади. Ундан зарарини кетказганимизда эса, гўё етган зараридан Бизга дуо қилмагандек кетаверади. Мана шу тарзда исрофчи (тажовузкор)ларга ўз қилмишлари зийнатли (чиройли) қилиб қўйилди.
Сизлардан олдинги авлодларни (ҳам) зулм қилганларида ва пайғамбарлари (илоҳий) ҳужжатларни келтиргач, инонмаганларида, ҳалок қилганмиз. Шу тарзда жиноятчилар қавмини жазолагаймиз.
Сўнгра қандай иш қилишингизни кўришимиз учун сизларни улардан кейин Ерга халифа (ўринбосар) қилдик.
Уларга Бизнинг аниқ оятларимиз ўқилса, мулоқотимизни кутмаганлар: "Бундан бошқа қуръон келтир ёки уни (оятларини) ўзгартир!"- дейдилар. Айтинг: "Уни ўз томонимдан ўзгартириш менга мумкин эмас. Мен фақат, менга ваҳий қилинган оятларгагина эргашурман. Мен, агар Раббимга итоатсизлик қилсам, улуғ Кун (қиёмат) азобидан қўрқаман".
Айтинг: "Агар Аллоҳ хоҳлаганда эди, мен уни (Қуръонни) ўқимас эдим ва сизларга ҳам (Аллоҳ) уни билдирмаган бўлур эди. (Ахир) ундан олдин ҳам умр бўйи сизларнинг орангизда (яшаб) турдим-ку! Бас, ақл юргизмайсизларми?!".
Аллоҳ номидан ёлғон тўқиган ёки оятларини ёлғонга йўйган кимсадан ҳам золимроқ киши борми?! Зотан, жиноятчиларга толе ёр бўлмас.
Аллоҳни қўйиб, уларга зарар ҳам, фойда ҳам келтира олмайдиган нарсаларга ибодат қиладилар ва "Ана шулар Аллоҳ ҳузурида бизни шафоат қилувчиларимиздир", - дейдилар. Айтинг: "Аллоҳга осмонлар ва Ердаги У билмайдиган нарсаларни билдириб қўймоқчимисизлар?! Аллоҳ уларнинг ширкларидан пок ва юксакдир!"
Одамлар ягона уммат (бир динда) эдилар. Сўнгра турли хил бўлиб кетдилар. Агар Раббингиздан (қиёматгача қўйиб бериш ҳақида) сўз кечмаганида, тортишаётган нарсалари ҳақида ҳукм қилинган бўлур эди.
"Унга (Муҳаммадга) Парвардигоридан бирор мўъжиза туширилса эди!" - дейишади. Бас, айтинг: "Албатта, ғайбий ишлар Аллоҳга хосдир. Кутинглар! Мен ҳам сизлар билан бирга кутувчиларданман".
Одамларга етишган зарар (қаҳатчилик) кетидан раҳмат (мўлчилик)ни тоттирсак, ногоҳ уларда оятларимизга нисбатан макр (инкор) намоён бўлади. Айтинг: "Аллоҳ тезроқ "макр" қилувчидир." Расул (фаришта)ларимиз қилаётган макрингизни ёзиб қўюрлар.
У сизларни қуруқлик ва денгизда сайр қилдирур. Сизлар кемада бўлган пайтингизда ва у майин шамол билан уларни (сизларни) олиб кетаётганида ва улар бундан шодланиб турганларида, қаттиқ шамол келиб ҳамда ҳар томондан тўлқин келганда, улар қуршовда қолганларини билиб: "Агар шундан бизни халос қилсанг, албатта, шукр қилувчилардан бўлурмиз!" - деб ихлос билан Аллоҳга илтижо қилурлар.
Аллоҳ уларни халос этганда эса, бехос (яна) Ер юзида ноҳақдан тажовузкорлик қилурлар. Эй, одамлар! Бу тажовузингиз фақат ўзингизга зарардир. (Бу) дунё ҳаётининг матоҳи (овунчоғи)дир. Сўнгра қайтиш жойингиз Бизнинг ҳузуримиздир. Бас, (ўшанда) қилган ишларингиз хабарини сизларга берурмиз.
Ҳақиқатан, дунё ҳаётининг мисоли худди Биз осмондан туширган (ёғдирган) сув бўлиб, одамзот ва ҳайвонот ейдиган нарсалардан иборат ер гиёҳлари у билан аралашиб, то ер ясаниб ва зийнатлангач, ер эгалари ўзларини унга қодир деб билган бир пайтда ерга тунда ёки кундузи Бизнинг амримиз келиб, уни кечаги куни обод бўлмагандек (йиғиб олинган) ҳосилга айлантириб қўйганимизга ўхшайди. Тафаккур қилувчи қавм учун (Биз) оятларни шу тарзда батафсил баён қилурмиз.
Аллоҳ (одамларни) салом диёри (жаннат)га чорлайди ва хоҳлаган кишини тўғри йўлга ҳидоят этади.
Езгу иш қилганларга чиройли (савоб-жаннат) ва зиёдалик (Аллоҳнинг дийдорини кўришлик) бордир. Уларнинг юзларини қоралик ҳам, хорлик ҳам қопламас. Айнан ўшалар жаннат аҳлидирлар, улар у ерда мангудирлар.
Гуноҳ ишларни қилганларга эса, ҳар бир гуноҳга ўшанинг баробарида жазо (бордир) ва уларни хорлик қоплар. Улар учун Аллоҳ тарафидан сақловчи йўқ. Уларнинг юзлари гўё зулматли туннинг бир бўлаги билан қоплангандекдир. Ана ўшалар дўзах аҳлидирлар. Улар у ерда мангудирлар.
Ҳаммаларини ўша кун (қиёмат)да тўплаб, сўнгра ширк келтирганларга: "Сизлар ва (Аллоҳга) шерик қилиб олган (бут)ларингиз, жойингизда турингиз!" - деб уларнинг ораларини ажрим қиламиз. (Сиғинилган) шерикларингиз: "Бизга сиғинган эмассизлар.
Бас, Аллоҳнинг ўзи биз билан сизларнинг ўртамизда гувоҳликка кифоядирки, сизларнинг (бизга қилган) ибодатингиздан ғофилдирмиз", - дерлар.
Ана ўша ерда ҳар бир жон (эгаси) қилиб ўтган ишини синаб кўрар ва (ҳаммаси) ҳаққоний эгалари - Аллоҳга қайтарилур. Тўқиб юрган (бут)лари ҳам улардан ғойиб бўлур.
Айтинг: "Сизларга Осмон ва Ердан ризқ бераётган ким ёки қулоқ ва кўзларингизга эгалик қилаётган ким?! Ўликдан тирикни чиқарадиган ва тирикдан ўликни чиқарадиган ва ишнинг тадбирини кўрадиган кимдир?!" Улар, албатта: "Аллоҳ", - дейдилар. Шунда айтинг: "Бас, қўрқмайсизларми?!"
Бас, ана шу Аллоҳ ҳаққоний Раббингиздир. Ҳақиқатдан ўзгаси эса гумроҳликдир. Бас, қаёққа оғиб кетаяпсизлар?!
Шундай қилиб имон келтирмаганлари сабабли фосиқлик қилганлар устидан Раббингизнинг (азоблайман деган) сўзи ҳақ бўлиб чиқди.
Айтинг: "Шерик (бут, санам)ларингиз ичида олдин яратиб, (ўлгандан кейин) яна (ҳаётга) қайтара оладигани борми?!" Айтинг: "Аллоҳ олдин яратиб, сўнгра қайтара олади. Бас, қаёққа оғиб кетмоқдасизлар?!"
Айтинг: "Шерик (бут, санам)ларингиз ичида ҳақ йўлга соладигани борми?!" Айтинг: "Аллоҳ ҳақ йўлга солади. Ҳақ йўлга сола оладиган Зот эргашилишга ҳақлироқми ёки йўлга сола олмайдиган, балки ўзи йўлга солинишга муҳтож нарсами?! Бас, сизларга не бўлди?! Қандай ҳукм қилмоқдасиз (ўзи)?!"
Аксарияти фақат гумон ортидан эргашадилар. Гумон эса, бирор нарсада ҳақиқат ўрнига ўтмайди. Албатта, Аллоҳ уларнинг ишларидан огоҳдир.
Ушбу Қуръон Аллоҳдан бошқа кимнингдир томонидан тўқилган бўлиши мумкин эмас. Балки, у (бутун) оламлар Парвардигори томонидан (келган), шубҳасиз, ўзидан олдинги нарса (илоҳий китоблар)ни тасдиқловчи ва батафсил (баён этилган) китобдир.
Ёки: "Уни (Муҳаммад) тўқиган", - дейдиларми?! Айтинг: "У ҳолда, агар ростгўй бўлсангизлар, унга тенг биргина сура келтириб, Аллоҳдан бошқа имконингиз борича кишиларни (ёрдамга) чорлангиз!"
Балки, (улар Қуръон) илмини эгалламай туриб ва унинг таъвили (тафсири) келмай туриб, ёлғонга йўйдилар. Улардан олдингилар ҳам (пайғамбарларини) худди шундай ёлғончига чиқарган эдилар. Золимларнинг тақдири қандай бўлганига боқинг!
Улар ичида (унга) имон келтирганлари бор ва улар ичида унга имон келтирмайдиганлари ҳам бор. Раббингиз эса бузғунчиларни билувчироқдир.
Агар Сизни ёлғончига чиқарсалар, айтинг: "Менинг ишим - менга. Сизларнинг ишларингиз - сизларга! Cизлар менинг қилаётган ишимга дахлсиздирсизлар, мен сизларнинг ишларингизга дахлсиздирман".
Улар ичида Сизга (бепарволик билан) қулоқ соладиганлари ҳам бор. Ўзлари ақл юргизмаганларидан кейин Сиз "карлар"га (гап) эшиттира олармидингиз?!
Улар ичида Сизга (шунчаки) назар ташлаб турадиганлари ҳам бор. Ўзлари кўрмасалар, кўрларни йўлга сола олармидингиз?!
Албатта, Аллоҳ одамларга бирор нарсада зулм қилмайди. Лекин одамлар ўзларига зулм қиладилар.
Уларни (қиёматда) тўплайдиган кунда (ўзларини бу дунёда) гўё кундуз куннинг бир соатича тургандек сезишиб, бир-бирларини таний бошлайдилар. Аллоҳ билан мулоқотда бўлишни инкор этганлар зиён кўрдилар ва ҳидоят топганлардан бўлмадилар.
Агар Биз уларга ваъда қилаётган (азоб)нинг бир қисмини Сизга кўрсатсак ёки (олдинроқ) Сизни вафот эттирсак ҳам, барибир уларнинг қайтиб борадиган жойи Бизнинг ҳузуримиздир. Сўнгра (қолганига) Аллоҳ уларнинг кирдикорларига гувоҳдир.
Ҳар бир уммат учун пайғамбар (бордир). Бас, пайғамбарлари келганда, уларга зулм қилинмаган ҳолда ўрталарида одилона ҳукм қилинур.
"Агар ростгўй бўлсангизлар, бу ваъда (азоб) қачон (бўлади)?" - дейдилар.
Айтинг: "Аллоҳ хоҳламас экан, мен (ҳатто) ўзимга (ҳам) на зарар ва на фойда етказишга асло эга бўлмасман. Ҳар бир уммат учун (муайян) ажал (муддат) бордир. Ажаллари етганда, бирор соат кечиктира олмайдилар ҳам, олдинга ҳам сура олмайдилар".
Айтинг: "Кўрдингизми, агар Унинг азоби сизларга кечаси ёки кундузи келса, жиноятчилар у (азоб)нинг нимасини шошилтирадилар?!"
Қачон (ўша азоб) рўй бергандан сўнг унга имон келтирасизларми?! Эндими?! Уни (қачон бўлади деб) қистаган эдингиз-ку!
Сўнгра зулм қилганларга: "Мангу азобни тотингизлар! Қилган қилмишларингиз сабаблигина жазоланурсизлар", - дейилади.
Сиздан: "У (азоб) ҳақми?" - деб сўрайдилар. Айтинг: "Раббимга қасамки, ҳа, у албатта ҳақдир. Сизлар эса ожиз қолдирувчи (ундан қутулувчи) эмассизлар".
Зулм қилган ҳар бир жон (эгаси)да Ердаги бор нарса бўлган тақдирда (азобдан қутулиш учун), албатта, уни тўлаган бўлур эди. Азобни кўришгач, армонларини ичларида сақлайдилар. Ўрталарида уларга зулм қилинмасдан одилона ҳукм қилинур.
Огоҳ бўлингизки, осмонлар ва Ердаги нарсалар, албатта, Аллоҳникидир. Огоҳ бўлингизки, албатта, Аллоҳнинг ваъдаси ҳақдир, лекин уларнинг аксарияти (буни) билмайдилар.
У тирилтирур ва ўлдирур ҳамда Унинг ҳузуригагина қайтарилурсизлар.
Эй, одамлар! Сизларга Раббингиздан ваъз (насиҳат), диллардаги нарса (ширк иллати)га шифо ва мўминларга ҳидоят ва раҳмат келди.
Айтинг: "Аллоҳнинг фазли ва раҳмати билан, бас, (албатта), шулар сабабли (мўминлар) шодлансинлар! У тўплаган (бойликлари)дан яхшироқдир.
Айтинг: "Кўрдингизми, Аллоҳ сизлар учун нозил қилган ризқдан (бирини) ҳаром, бошқасини ҳалол қилиб олдингиз". Айтинг: "Кўрдингизми, сизларга Аллоҳ рухсат бердими ёки Аллоҳга туҳмат қиляпсизларми?!"
Аллоҳ шаънига ёлғон тўқийдиганларнинг қиёмат куни ҳақидаги гумонлари нимадан иборат экан?! Албатта, Аллоҳ одамларга (нисбатан) фазл соҳибидир, лекин уларнинг аксарияти шукр қилмайдилар.
Қайси бир машғулотда бўлманг, ундан (Қуръондан) бирор (оят) тиловат қилманг, (умуман) қандай иш қилманг, илло ўшанга киришганингиздаёқ сизларга шоҳид бўлурмиз. Ерда, хоҳ осмонда бирор зарра миқдорида ёхуд унда кичикроқ нарса ҳам Раббингиздан четда қолмайди, балки (у) аниқ Китоб (Лавҳул-Маҳфуз)да бордир.
Огоҳ бўлингизки, албатта, Аллоҳнинг валий (дўст)ларига (охиратда) хавф йўқдир ва улар ташвиш ҳам чекмаслар.
Улар имон келтирган ва тақволи бўлганлардир.
Уларга дунё ҳаётида ҳам, охиратда ҳам башорат (хушхабар) бордир. Аллоҳнинг сўзларида ўзгартириш йўқдир. Ана шу буюк ютуқдир.
Уларнинг (кофирларнинг) гапи Сизни хафа қилмасин! Куч-қудратнинг ҳаммаси Аллоҳдадир. У эшитувчи ва билувчидир.
Огоҳ бўлингизки, албатта, осмонлар ва Ердаги барча жонзотлар Аллоҳникидир. Аллоҳни қўйиб, шерик (бут-санам)ларга эргашиб, илтижо қиладиганлар фақат гумон (нарса)га эргашадилар ва улар фақат тахмин қиладилар.
У сизларга ором олишларингиз учун кечани ва (яшаш учун) ёруғлик берадиган қилиб кундузни яратган зотдир. Албатта, бунда эшитувчи қавм учун аломатлар бордир.
"Аллоҳ фарзанд тутди", - дедилар. У (бу туҳматдан) мутлақо покдир. У бойдир. Осмонлар ва Ердаги нарсалар Уникидир. Сизларнинг ҳузурингизда бу тўғрида (Аллоҳнинг фарзандли эканини исботлайдиган) ҳеч қандай ҳужжат йўқдир. Аллоҳ шаънига билмайдиган нарсаларингизни гапирасизларми?!
Айтинг: "Албатта, Аллоҳ номидан ёлғон тўқиётганлар нажот топмаслар".
(Улар учун) бу дунёда озгина баҳрамандлик бор. Сўнгра, қайтишлари Биз саридир. (Шундан) сўнг кофир бўлганлари учун уларга қаттиқ азобни тоттирурмиз.
(Эй, Муҳаммад!) Уларга Нуҳ ҳақидаги хабарни ўқиб беринг! У (ўз) қавмига айтганди: "Эй, қавмим! Агар сизларга (менинг орангизда) туришим ва Аллоҳнинг оятларини (сизларга) эслатишим оғирлик қилган бўлса, бас, Аллоҳга таваккул қилдим. Шерик (бут ва санам)ларингиз билан бир бўлиб ишларингизни қилаверингизлар! Кейин ишларингиз сизларга ғам-ташвиш бўлмасин, тағин! Сўнгра ҳукмингизни менга ижро этаверингизлар, мени кутиб ўтирмангизлар!
Бас, агар юз ўгирсангизлар, сизлардан (мен хизматим учун) ҳақ сўраганим йўқ. Менинг (тегишли) ҳаққим (савобим) Аллоҳнинг зиммасидадир. (Мен Аллоҳга) таслим этувчилардан бўлишга буюрилганман".
Бас, уни (Нуҳни) ёлғончига чиқаришгач, Биз уни ва у билан кемада бирга бўлганларни халос этдик ва уларни (Ерда) ўринбосарлар қилдик. Оятларимизни ёлғонга йўйганларни эса (тўфон сувига) ғарқ қилдик. Огоҳлантирилганларнинг оқибатига (тақдирига) боқинг!
Сўнгра ундан кейин (бир қатор) пайғамбарларни (ўз) қавмларига юбордик. Бас, уларга ҳужжатларни келтирдилар. Улар олдин ёлғонга йўйган нарсаларига (энди ҳам) имон келтирмадилар. Тажовузкорларнинг дилларини шу тарзда муҳрлаб қўямиз.
Сўнгра, уларнинг ортидан Мусо билан Ҳорунни Фиръавн ва (унинг) зодагонлари ҳузурига мўъжизаларимиз билан бирга юбордик. Бас, (улар) кибрландилар ва жиноятчи қавм бўлдилар.
Бизнинг ҳузуримиздан уларга ҳақиқат келганида эса, "бу аниқ сеҳр", - дедилар.
Мусо деди: "Сизларга ҳақиқат келганда (уни инкорига) сўз қиласизларми?! Сеҳрми шу?! Сеҳргарларнинг омади юришмайди-ку!" 
Айтдилар: "Ота-боболаримизнинг биз унда топган нарса (динлари)дан бизни буриш ва икковингизга Ерда катталик (ҳукмронлик) бўлиши учун бизга келдингми? Биз иккингизга (ҳам) ишонувчи эмасмиз".
Фиръавн: "Барча билимдон сеҳргарлар ни менга келтирингиз!" - деди.
Бас, сеҳргарлар келгач, Мусо уларга: "Ташламоқчи бўлган нарсангизни ташлангиз!" деди.
(Қўлларидаги нарсаларни) ташлаганларида, Мусо деди: "Сизлар келтирган нарса – бу сеҳрдир. Аллоҳ, албатта, уни ботил (барбод) қилур. Зеро, Аллоҳ бузғунчиларнинг ишини тузатмайди.
Гарчи жиноятчилар ёқтирмасалар-да, Аллоҳ ўз сўзлари (амрлари) билан ҳақиқатни рўёбга чиқарур.
Мусога қавмидан фақат бир гуруҳ кишилар Фиръавн ва унинг зодагонларининг фитна қилишларидан хавфсираган ҳолда имон келтирдилар. Зеро, Фиръавн Ерда "олий" ва у исрофгар (тажовузкор)лардандир.
Мусо деди: "Эй, қавмим! Аллоҳга имон келтирган экансизлар, бас, Унга таваккул ҳам қилингизлар, агар мусулмон бўлсангизлар, албатта".
Бас, улар дедилар: "Аллоҳгагина таваккул қилдик. Эй, Раббимиз! Золимлар қавмига бизни фитна (алданувчи) қилиб қўймагин!
Ўз раҳматинг билан бизни кофирлар қавмидан халос этгин!"
Мусо ва унинг биродарига ваҳий орқали: Қавмларингиз учун Мисрда уйлар ҳозирлангиз ва уйларингизни қибла (намозгоҳ) этиб, намоз ўқингизлар ва мўминларга эса (эй, Мусо,) хушхабар беринг!" - деб айтдик.
Мусо деди: "Эй, Раббимиз! Сен Фиръавн ва унинг зодагонларига бу дунёда зебу зийнат ва мол-мулк ато этдинг. Эй, Раббимиз! (Бу эса, одамларни) Сенинг йўлингдан оздиришларига сабаб бўлди. Эй, Раббимиз! Мол-мулкларини барбод эт ва дилларини қаттиқ қил, токи (қиёатда) аламли азобни кўрмагунларича имон елтирмасинлар".
(Аллоҳ) деди: "Иккингизнинг дуоингиз ижобат этилди. Энди, тўғри бўлингизлар! Билмайдиганларнинг йўлига зинҳор эргашмангизлар!"
Исроил авлодини денгиздан ўтказдик. Фиръавн ва унинг лашкарлари улар ортидан зўравонлик ва зулм юзасидан эргашдилар. Унга (Фиръавнга) ғарқ бўлиш (соати) етишганда айтди: "Имон келтирдимки, Исроил авлоди имон келтирган Зотдан ўзга илоҳ йўқдир. Мен ҳам мусулмонларданман".
(Аллоҳ деди): "Эндими?! Ахир, сен илгари итоатсизлик қилгандинг ва бузғунчилардан эдинг-ку!
Мана бугун сендан кейингиларга белги (ибрат) бўлишинг учун жасадингни қутқарурмиз. Ҳақиқатан, одамларнинг аксарияти оятларимизданғофилдирлар."
Албатта, Исроил авлодини қулай жойга (Миср ва Шомга) жойлаштирдик ва уларга пок нарсалардан ризқ қилиб бердик. Уларга, то илм (Таврот) келмагунча, ихтилоф қилмадилар. Албатта, Раббингиз қиёмат куни ихтилоф қилган нарсалари ҳақида ўрталарида ҳукм чиқаради.
(Эй, Муҳаммад!) Агар Сизга нозил этган нарса (тарихий воқеалар) хусусида шубҳа қилсангиз, Сиздан олдинги Китобни ўқийдиганлардан сўранг! Раббингиздан Сизга ҳақиқат (ваҳий) келгандан кейин (энди) сира шубҳаланувчилардан бўлманг!
Аллоҳнинг оятларини ёлғонга йўядиганлардан ҳам бўлмангки, (акс ҳолда) зиён кўрувчилардан бўлиб қолурсиз!
Албатта, (тақдирларида) Аллоҳнинг (кофир бўлурлар деган) сўзи муқаррар бўлганлар имон келтирмайдилар.
Уларга барча мўъжизалар келса ҳам, то (қиёматда) аламли азобни кўрмагунларича (ўзгармайдилар).
Кошки бирор қишлоқ (аҳли) имон келтирганда эди, имони унга фойда берган (ва ҳалок бўлмаган) бўлур эди. Илло, Юнус қавми (шундай қилди). Имон келтиришгач, улардан дунё ҳаётидаги хорлик азобини кетказдик ва уларни (маълум) вақтгача (ҳаёт лаззатидан) баҳраманд қилдик.
Агар Раббингиз хоҳласа эди, Ер (юзи)даги барча кишилар ёппасига имон келтирган бўлур эдилар. Бас, Сиз одамларни мўмин бўлишларига мажбур қиласизми?!
Аллоҳнинг изнисиз ҳеч бир жон (эгаси) имон келтира олмас. Азобни эса (Аллоҳ) ақл юритмайдиганларга раво кўрар.
Айтинг: "Осмонлар ва Ердаги нарсаларга (ибрат назари билан) боқинглар! (Аммо) имон келтирмайдиган қавм учун мўъжизалар ҳам, огоҳлантиришлар ҳам фойда бермагай".
(Улар) ўзларидан олдин (имон келтирмай) ўтганларнинг кунларига ўхшаш (азоб ёғилган) кунларнигина кутмоқдалар. Айтинг: "Кутаверинглар! Мен ҳам сизлар билан бирга кутувчиларданман".
Сўнгра (қиёматда) пайғамбарларимиз ва имон келтирганларга нажот берурмиз. Шундай қилиб, мўминларга нажот бериш Бизга ҳақ (муқаррар) бўлди.
Айтинг: "Эй, одамлар! Агар менинг динимдан шакда бўлсангиз, бас, сизларнинг Аллоҳни қўйиб сиғинаётган (бут-санам)ларингга (мен) сиғинмайман, балки сизларни вафот эттирадиган зот - Аллоҳга сиғинаман ва (мен) мўминлардан бўлишимга буюрилганман.
Шунингдек, (менга буюрилганки) юзингизни (ўзингизни) тўғри бўлмиш динда муқим тутинг, асло мушриклардан бўлманг!
Аллоҳни қўйиб, фойда ҳам, зарар ҳам етказа олмайдиган нарсаларга илтижо қилманг! Агар қилсангиз, унда, албатта, Сиз золимлардандирсиз.
Агар Аллоҳ Сизга бирор зарар етказса, бас, Унинг Ўзидан бошқа уни кетказадиган (куч) йўқдир. Агар Сизга бирор яхшилик (етказиш)ни истаса, Унинг фазлини қайтарувчи (куч) ҳам йўқдир. Бандаларидан хоҳлаганига уни (фазлини) етказур. У кечиримли ва раҳмлидир".
Айтинг: "Эй, одамлар! Сизларга Раббингиздан ҳақиқат (Қуръон ёки Пайғамбар) келди. Бас, кимки ҳидоят йўлига кирса, фақат ўзи учун ҳидоят йўлига кирган бўлади. Кимки янглишса, бас, ўзининг зарарига янглишган бўлади. Мен сизларга вакил (муаккал) эмасман".
Сизга ваҳий этилган нарсага эргашинг ва то Аллоҳ ҳукм қилгунича сабр қилинг! Албатта, У ҳукм қилувчиларнинг яхшисидир.
