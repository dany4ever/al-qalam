Қасамёд этурман чошгоҳ вақтига
ва (ўз зулмати билан атрофни) қоплаб турган кечагаки,
(эй, Муҳаммад,) Раббингиз Сиздан воз кечгани ҳам йўқ, ёмон кўриб қолгани ҳам йўқдир!
Албатта, Сиз учун охират дунёдан яхшироқдир.
Яқинда Раббингиз Сизга (шундай неъматлар) ато этурки, Сиз, албатта, (ундан) рози бўлурсиз.
(Эй, Муҳаммад, Раббингиз) Сизни етим ҳолда топиб, бошпана бермадими?!
Яна Сизни гумроҳ (ғофил) ҳолда топиб, (Ҳақ йўлига) ҳидоят қилиб қўймадими?!
Сизни камбағал ҳолда топиб, бой қилиб қўймадими?!
Бас, энди Сиз (ҳам) етимга қаҳр қилманг!
Соил (гадо)ни эса (малол олиб) жеркиманг!
Парвардигорингизнинг (Сизга ато этган барча) неъмати ҳақида эса (одамларга) сўзланг!
