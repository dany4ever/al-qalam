Алиф, Лом, Ро. (Бу) оятлари мустаҳкам (қатъий) қилинган, сўнгра Ҳакиму Доно бўлмиш зот томонидан батафсил баён этилган Китобдир.
(Қисқача баёни эса): "Аллоҳдан ўзгага асло сиғинмангизлар!" (деган хитобдир). Албатта, мен (Муҳаммад) Унинг номидан огоҳлантирувчи ва хушхабар берувчидирман.
(Аллоҳ буюрадики), Раббингиздан мағфират (кечирим) сўрангизлар, сўнгра Унга тавба қилингизлар, шунда (У) сизларни маълум муддат (ажалларингиз охири)гача чиройли баҳра билан баҳраманд қилур ва ҳар бир фазлли (карамли, сахий) кишига Ўз фазлини ато этур. Агар юз ўгирсангизлар, бас, мен сизларга Улуғ кун (қиёмат) азоби (етиши)дан қўрқаман.
Қайтиш жойингиз Аллоҳнинг ҳузуридир. У эса ҳар нарсага қодирдир.
Огоҳ бўлингизки, албатта, улар (кофирлар сирларини) Ундан махфий тутиш учун кўкракларини (бошқа томонга) бурадилар. Огоҳ бўлсинларки, кийимларига ўраниб олганларида ҳам (Аллоҳ) яширган ва ошкор қилган нарсаларини билур. Албатта, У кўкрак (дил)лардаги сирларни билимдонидир.
Ерда ўрмаловчи бирор нарса (жонзот) йўқки, унинг ризқи (таъминоти) Аллоҳнинг зиммасида бўлмаса! (У) унинг қароргоҳини ҳам, оромгоҳини ҳам билур. Ҳаммаси аниқ Китоб (Лавҳул-Маҳфуз)да (ёзилган)дир.
У (Аллоҳ) сизларнинг қайсиларингиз чиройлироқ (яхшироқ) иш қилишингизни синаш учун осмонлар ва Ерни олти кунда яратган зотдир. (У пайтда) Арши сув устида эди. Агарда Сиз: "Албатта, сизлар ўлгандан кейин тирилтирилурсизлар", - десангиз, куфрга кетганлар: "Бу сеҳрдан ўзга нарса эмас!" – дейишлари аниқ.
Бордию улардан азобни маълум муддатгача кечиктирсак, улар: "Уни (азобни) нима ушлаб турибди?" - дейдилар. Огоҳ бўлсинларки, (азоб) келадиган кунида (уни) улардан қайтариб бўлмас ва масхара қилиб юрган нарсалари (азоб) уларни қамраб олур.
Агарда биз инсонга Ўз марҳаматимизни тоттириб, сўнгра (яна) уни тортиб олсак, (қарабсизки) у ноумид ва ношукр (бўлиб қолур).
Агарда унга бирор зарар келиб кетгандан кейин неъматларни тоттириб қўйсак: "Ёмонликлар мендан (ўзича) кетди", - дейди, албатта. Зеро, у мағрур ва фахрланувчидир.
Илло, сабрли бўлган ва эзгу ишларни қилганларга, айнан ўшаларга мағфират ва катта мукофот бордир.
Балким, Сиз "Унга бирор хазина тушса эди ёки у билан бирга (гувоҳ сифатида) бирор фаришта келса эди",- деганлари учун Сизга ваҳий қилинаётган оятларнинг баъзиларини тарк этмоқчидирсиз ва шу сабабли юрагингиз сиқилаётгандир. Сиз, ахир, фақат огоҳлантирувчисиз, Аллоҳ эса ҳар нарсага вакил (гувоҳ)дир.
Ёки: "Уни (ваҳийни Муҳаммад) тўқиб чиқаряпти", - дейдиларми? Айтинг: "Агар гапларингиз рост бўлса, шунга ўхшаш ўнта тўқилган сура келтириб, Аллоҳдан ўзга имконингиз етганича (ёрдамга ёки гувоҳликка) кимни бўлса ҳам чақирингизлар!"
Бас, агар (улар) сизларга жавоб қилмасалар, билингизки, албатта, нозил қилинган нарса (Қуръон) Аллоҳнинг илми билан (ваҳий қилинган) экан ва Ундан ўзга илоҳ йўқ экан. Бас, энди сизлар мусулмонмисизлар?!
Кимки, дунё ҳаёти ва унинг зийнатини истаса, у (каби)ларга амаллари (савоби)ни шу (дунё)да мукаммал берурмиз ва улар у ерда (дунёда) зиён қилмайдилар.
Ана ўшаларга охиратда дўзахдан бошқа (нарса) йўқдир. Қилган (савобли) ишлари ҳабата (барбод) ва қилиб юрган амаллари ботил (ҳеч) бўлур.
Парвардигори томонидан ҳужжатга эга бўлган, кетидан Ундан гувоҳ (Қуръон) келган, ундан олдин пешво ва раҳмат саналмиш Мусо китоби (Таврот) ҳам бўлган киши (фақат дунё неъматларини истовчилар билан баробарми?!) Айнан ўшалар унга (Қуръонга) имон келтирадилар. Гуруҳлардан кимки уни инкор этса, бас, унга аталган жой дўзахдир. Бас, унда шак қилманг! Албатта, У Раббингиздан (келмиш) ҳақиқатдир. Лекин одамларнинг аксарияти (бунга) имон келтирмайдилар.
Аллоҳ номидан ёлғон тўқигандан ҳам золимроқ киши борми?! Ана ўшалар (қиёматда) Парвардигори билан юзма-юз қилинурлар ва гувоҳлар: "Ана шулар Парвардигорлари номидан ёлғон гапирганлар", - дейдилар. Огоҳ бўлингизки, Аллоҳнинг лаънати золимларга (бўлур).
(Улар) Аллоҳнинг йўлидан (одамларни) тўсиб, уни (йўлни) чалкаштирмоқчи бўладилар ва улар охиратга мункирдирлар.
Ана ўшалар Ер юзида (ҳеч кимни) ожиз қолдира олмаган ва улар учун Аллоҳдан ўзга дўстлар ҳам бўлмаганлардир. Уларга азоб зиёдаси билан берилур. (Улар ҳақни) эшита олмас ва кўрмас эдилар.
Ана ўшалар (қиёматда) ўзларига зиён қилганлардир ва улар (кўзи)дан тўқиб юрган (бут-санам)лари ғойиб бўлур.
Шубҳа йўқки, улар охиратда кўпроқ зиён кўрувчилардир.
Албатта, имон келтириб, эзгу ишларни қилган ва Парвардигорлари (тоати)га бўйин сунганлар - айнан ўшалар жаннат аҳлидирлар, улар у ерда мангудирлар.
Иккала гуруҳ (кофир ва мўмин)ларнинг мисоли худди кўр билан кар ва кўрувчи билан эшитувчилар кабидир. Иккиси мисолда баробар бўладими?! Эслаб кўрмайсизларми?!
Дарҳақиқат, Нуҳни ўз қавмига (пайғамбар қилиб) юбордик. (У деди): "Мен сизларга аниқ огоҳлантирувчиман.
Аллоҳдан ўзгага сиғинмангизлар! Мен сизларга аламли азоб (келиши)дан қўрқаман".
Бас, қавми орасидаги куфрга кетган зодагонлари дедилар: "Сени (биз) худди ўзимиздек (оддий) инсон деб биламиз ва сенга фақат бечораҳол кишиларгина (ўйламай) бир кўришда эргашаётганини кўраяпмиз. Сизларнинг биздан ортиқ жойингизни кўрмаяпмиз. Балки сизларни ёлғончи деб гумон қилмоқдамиз".
(Нуҳ) деди: "Эй, қавмим! Қани айтингчи, агар Раббимдан (юборилган) ҳужжатга эга бўлсам ва У менга ўз даргоҳидан раҳмат (пайғамбарлик) ато этган бўлса-ю, сизларга (бу) мавҳум қилиб кўрсатилган бўлса, Сизлар уни ёқтирмаган ҳолларингда уни сизларга мажбурлаймизми?!
Эй, қавмим! Сизлардан у (пайғамбарлик хизмати) учун мол-дунё сўрамайман. Менинг мукофотим фақат Аллоҳнинг зиммасидадир. Мен (сизларнинг талабингиз билан) имон келтирганларни (ҳузуримдан) қувиб чиқарувчи эмасман. Зеро, улар Парвардигорлари билан рўбарў бўлувчилардир. Лекин сизларнинг жоҳил қавм эканлигингизни кўриб турибман.
Эй, қавмим! Агар уларни ҳайдасам Аллоҳнинг (азоби)дан менга ким ёрдам беради? Бас, эсламайсизларми?!
(Мен) сизларга, ҳузуримда "Аллоҳнинг хазиналари бор" ҳам демайман. Ғайбни ҳам билмайман. "Мен фариштаман" ҳам демайман. Кўзларинг менсимаётган (фақир) кишилар тўғрисида, Аллоҳ уларга бирор яхшилик бермайди ҳам демайман. Уларнинг ичларидаги (имон ва ихлос)ни Аллоҳ яхшироқ билур. Мен (биламан десам), у ҳолда золимлардан бўлиб қолурман."
Улар (Нуҳ қавми) дедилар: "Эй, Нуҳ! Биз билан баҳслашдинг, лекин баҳсни кўп қилиб юбординг. Бас, агар ростгўйлардан бўлсанг, бизга ўша чўчитган нарсанг (азоб)ни келтир!"
(Нуҳ) деди: "Уни Аллоҳ хоҳласа, албатта, келтиради. Сизлар эса, ожиз қолдирувчи (енгувчи) эмассизлар.
Агар Аллоҳ сизларни оғдиришни истаб турган бўлса, (мен) сизларга насиҳат қилишни истаганим билан сизларга насиҳатим фойда бермайди. У Раббингиздир ва Унинг ҳузурига қайтарилажаксизлар".
Ёки (кофирлар): "Унинг (Нуҳнинг) ўзи тўқияпти" дейишяптими? Айт: "Агар тўқиган бўлсам, жиноятим ўзимга-ку! Мен сизларнинг қилаётган жиноятингиз (куфрингиз)дан покдурман".
Нуҳга ваҳий қилинди: "Қавмингдан (ҳозиргача) имон келтирганларидан бошқа ҳеч ким энди имон келтирмас. Бас, уларнинг қилаётган ишлари сабабли ташвиш чекмагин!
Бизнинг ҳимоямиз ва ваҳиймиз билан кемани ясагин ва зулм қилганлар ҳақида Менга (асрагин деб) хитоб қилмагин! Улар, албатта, ғарқ қилинувчилардир!"
Кемани ясайбошлади. Қавмининг зодагонлари ҳар гал унинг олдидан ўтганларида уни масхара қилардилар. (Нуҳ) деди: "Агар бизни масхара қилсангиз, сизлар масхара қилганларингдек, биз ҳам (яқинда) сизларни масхара қилажакмиз.
Бас, яқинда кимга хорловчи азоб ва унга мангу азоб тушишини билурсиз".
То Бизнинг буйруғимиз (азобимиз-тўфон) келиб, ишлар кескинлашгач, айтдик: "(Эй, Нуҳ!) Унга (кемага) ҳар бир (жонивор)дан бир жуфт - иккитадан ва аҳлинг (оила аъзоларинг)ни, илло (аҳлингдан кимларга ғарқ бўлиши ҳақида Биздан) сўз кечган бўлса, улар мустасно, ҳамда имон келтирганларни орт." Ваҳоланки, у билан бирга имон келтирганлар озчиликдир.
(Нуҳ) деди: "Унга (кемага) мининглар! Унинг сузиши ҳам, тўхташи ҳам Аллоҳнинг исми биландир. Албатта, Раббим кечиримли ва раҳмлидир".
У (кема) уларни тоғлардек тўлқинлар ичида олиб борар экан, Нуҳ чеккада турган ўғлини чақириб деди: "Эй, ўғилчам! Биз билан бирга (кемага) мингин! Кофирлар билан бирга бўлмагин!"
У (ўғли) деди: "Мени сувдан сақлайдиган бирор тоққа (чиқиб) паноҳ топарман". (Нуҳ) деди: "Бугун У раҳм қилганлардан бошқасига Аллоҳнинг амридан сақлаб қолувчи (ҳеч қандай куч) йўқдир". (Шу пайт) иккисининг ўртасини бир тўлқин тўсди ва (ўғли) ғарқ қилинганлардан бўлди.
(Сўнгра) айтилди: "Эй, Ер! Сувингни ютгин! Эй, осмон! Ўзингни тутгин (ёғишни бас қил!)" Сув қуриди, буйруқ адо этилди ва (кема) Жувдий (тоғи) узра қўнди ҳамда "Золимлар қавмига - ҳалокат!" - дейилди.
Нуҳ Раббига нидо қилиб деди: "Раббим! Ўғлим менинг аҳлимдан. Сенинг (оиламни сақлашга берган) ваъданг эса ҳақ ва Сен ҳукм қилувчиларнинг энг доноси (ва одили)сан".
(Аллоҳ) деди "Эй, Нуҳ! У сенинг аҳлингдан эмас! Албатта, у (унинг қилгани) яхши иш эмас. Бас, Мендан ўзинг (яхши) билмаган нарсани сўрамагин! Мен сенга жоҳиллардан бўлишингдан (қайтариб) насиҳат қиламан".
(Нуҳ) айтди: "Раббим! Мен Сендан ўзим (яхши) билмаган нарсани сўрашимдан паноҳ тилайман. Агар мени кечирмасанг ва менга раҳм қилмасанг, албатта, зиён кўрувчилардан бўлурман".
Айтилди: "Эй, Нуҳ! Биздан (бўлмиш) саломатлик ва сенга ва сен билан биргаликдаги жамоаларга (аталган) баракотлар билан (кемадан ерга) тушгин! (Умматингдан келажакда шундай кофир) жамоалар ҳам бўладики, уларни озгина баҳраманд қилурмиз, сўнгра уларни Биздан (юборилувчи) аламли азоб тутар".
(Эй, Муҳаммад!) Булар Биз Сизга ваҳий қилаётган ғайб хабарларидандир. Буларни илгари на Сиз ва на қавмингиз билар эдингиз. Бас, сабр қилинг! Албатта, оқибат (ютуқ) тақводорларникидир.
Од (қабиласи)га биродарлари Ҳудни (пайғамбар этиб юбордик). У айтди: "Эй, Қавмим! Аллоҳга сиғинингиз! Сизларга Ундан ўзга илоҳ йўқдир! Сизлар (сохта илоҳларни) фақат ўзларингиз тўқиб олувчисизлар.
Эй, қавмим! Cизлардан (элчилик хизмати учун) ҳақ сўрамайман. Менинг ажрим (мукофотим) фақат мени яратган Зот зиммасидадир. Ақлни ишлатмайсизларми?!
Эй, қавмим! Раббингиздан мағфират (кечирим) сўрангиз, сўнгра Унга тавба қилингиз, шунда У осмондан (ёмғир) ёғдирар ва қувватингизга қувват қўшар. Жиноятчи бўлиб кетмангизлар!"
(Улар) дедилар: "Эй, Ҳуд! Бизга бирор ҳужжат келтирмадинг. Биз сенинг (қуруқ) гапинг билан илоҳларимизни тарк этувчи ҳам, сенга ишонувчи ҳам эмасмиз.
Биз сени балким илоҳларимиздан бирортаси чалиб кетгандир, демоқчимиз." (Ҳуд) деди: "Мен Аллоҳни гувоҳ қиламан ва сизлар ҳам гувоҳ бўлингизларки, мен сизлар келтираётган ширкдан безорман.
(Зеро, у) Аллоҳдан ўзгадир. Бас, энди ҳаммангиз менга макр қилаверингиз, сўнгра менга (уни) кечиктириб ўтирмангизлар!
Мен Раббим ва Раббингиз - Аллоҳга таваккул қилдим. Ўрмаловчи (жонивор) борки, унинг инон-ихтиёри (тасарруфи) Унинг қўлидадир. Албатта, Раббим тўғри йўлдадир.
Агар сизлар (имон ва тавбадан) бош тортсангиз, бас, сизларга етказишим топширилган нарсани сизларга етказиб бўлдим. Раббим сизлардан бошқа қавмни ўринларингизга халифа қилиб келтирур. Сизлар эса Унга зарар етказа олмайсизлар. Албатта, Раббим ҳамма нарсани қўриқловчидир".
Амримиз (шамол азоби) келгач, Ҳудни ва у билан бирга имон келтирганларни Биздан (бўлмиш) марҳамат туфайли халос этдик ва уларга қаттиқ азобдан нажот бердик.
Ана шулар Од (қабиласи)дир. (Улар) Парвардигорларининг оятларини инкор этдилар, пайғамбарларига итоатсизлак қилдилар ва ҳар қандай золиму қайсарларнинг буйруқларига эргашдилар.
Уларга ушбу дунёда ҳам, қиёмат кунида ҳам лаънат етиб турур. Огоҳ бўлинг, албатта, Од (қабиласи) Парвардигорларини инкор этган эдилар. Огоҳ бўлинг, Ҳуднинг қавми – Од  қабиласи)га ҳалокат бўлсин!
Самуд (қабиласига) биродарлари Солиҳни (пайғамбар этиб юбордик). (У) айтди: "Эй, қавмим! Аллоҳга сиғинингизлар! Сизлар учун Ундан ўзга илоҳ йўқ. У сизларни ердан пайдо қилиб, сизларни уни обод этувчи этди. Бас, Ундан кечирим сўрангизлар, сўнгра Унга тавба этингизлар! Албатта, Раббим яқин ва (дуоларни) ижобат этувчидир".
(Улар) дедилар: "Эй, Солиҳ! Бундан олдин умид қилинадиган киши эдинг. (Энди) бизни боболаримиз сиғинадиган нарсаларга сиғинишимиздан ман этасанми? Биз сен даъват этаётган нарсангдан шак шубҳадамиз".
(Солиҳ) айтди: "Эй, қавмим! (Ўйлаб) Кўрдингизми, мабодо Раббим томонидан ҳужжатим бўлиб, Ўзи томонидан раҳмат (пайғамбарлик) берган бўлса-ю, (мен) Унга итоатсизлик қилсам, Аллоҳ (жазоси)дан мени ким ёрдам беради (қутқаради)? Менга зиёнданбошқа(нарса)орттирмаяпсизлар.
Эй, қавмим! Мана бу - Аллоҳнинг мўъжизали туяси. Бас, уни Аллоҳнинг ерида ўтлаб юришига қўйиб беринглар ва унга бирор ёмонлик етказмангизлар. Акс ҳолда сизларни яқин азоб тутар".
Бас, уни (туяни) сўйдилар. (Солиҳ) деди: "Уйларингизда уч кун (ҳаётдан) баҳраманд бўлиб турингиз! Бу ёлғондан ташқари ваъдадир".
Буйруғимиз (азобимиз) келгач, Солиҳни ва у билан бирга имон келтирганларни Биздан бўлмиш раҳмат билан (азобдан) ва ўша куннинг шармандалигидан халос этдик. Албатта, Раббингиз кучли ва қудратлидир!
Зулм қилганларни қичқириқ* тутди. Бас, (улар ўз) уйларида мурдага айландилар.
Гўё у ерда (олдин) яшамагандек (излари ўчиб кетди). Огоҳ бўлингизки, Самуд (қабиласи) Парвардигорини инкор этган эдилар. Огоҳланингки, Самуд (қавми)га ҳалокат етсин!
Иброҳимга элчиларимиз (фарзандли бўлиши ҳақида) хушхабар келтирдилар ва "Салом!" дедилар. У ҳам "Салом!" деди-да, ҳеч қанча вақт ўтмай, бир бузоқ (гўштининг тандир) кабобини келтирди.
Унга (таомга) қўл чўзишмаганини кўргач, (Иброҳим) уларни ётсиради ва улардан қаттиқ қўрқиб кетди. (Улар) дедилар: "Қўрқма! Биз Лут (қавми)га юборилганмиз".
Хотини (Сора) турган эди, кулиб юборди. Унга Ишоқ (номли фарзанд) ва Ишоқнинг орқасидан Яъқуб (исмли набира беришимиз) ҳақида хушхабар бердик.
(Сора) деди: "Вой, ўлмасам! Ўзим кампир ва бу эрим қария бўлатуриб, туғаманми?! Бу жуда қизиқ нарса-ку!"
(Фаришталар) дедилар: "Аллоҳнинг ишидан ажабланасанми?! Эй, хонадон аҳли, сизларга Аллоҳнинг раҳмати ва баракоти бўлсин! Албатта, У ҳамд ва улуғлик эгасидир".
Иброҳимдан қўрқув кетиб, унга хушхабар етгач, Биз билан Лут қавми (ҳалокати) тўғрисида баҳслаша бошлади.
Албатта, Иброҳим ҳалим, серқайғу васертавбадир.
(Фаришталар): "Эй, Иброҳим! Бу (баҳс)дан қайт! Зеро, Раббингнинг амри (Лут қавмига атаган азоби) келиб бўлган. Уларга қайтарилмас азоб келгусидир!"
Елчиларимиз Лутнинг ҳузурига келганларида улар сабабли (ҳоли) ёмонлашди ва улар туфайли ташвиш чекди* ҳамда "Бу – оғир кун!" деди.
Унинг (Лутнинг) олдига қавми югуриб келдилар. Олдиндан (улар) ёмон ишлар (баччабозлик) қилар эдилар. У (Лут) деди: "Эй, қавмим! Ана улар  қизларим (Уларга уйланинглар). Улар сизлар учун покроқдир*. Бас, Аллоҳдан қўрқингизлар ва меҳмоним олдида мени шарманда қилмангизлар! Сизларда бирорта тўғри одам йўқми?!" Изоҳ: Лут (а.с.) ўз қизларини кофир қавмига эрга беришга рози бўлишларининг сабаби қадим даврдан то Пайғамбаримиз Муҳаммад (а.с.) нинг илк даъват замоналаригача мусулмон қизни кофирга никоҳи жоиз бўлган. Расулуллоҳ қизларидан бирини Абу Лаҳабнинг ўғлига никоҳлаб, кейинроқ ажратиб олганлари Ислом тарихидан маълум.
(Улар) дедилар: "Бизнинг қизларингга ҳожатимиз йўқлигини биласан ва бизнинг мақсадимиз ҳам сенга маълум".
(Лут) деди: "Қани эди, сизларга қувватим етса ёки бир кучли суянчиққа суяна олсам?!"
(Фаришталар) айтдилар: "Эй, Лут! Биз  Раббингнинг элчиларимиз. (Қавминг) сенга сира ета олмаслар (тега олмаслар). Бас, туннинг бир қисмида оилангни олиб кет! Сизлардан бирор киши ортига боқмасин! Хотинингни эса қўявер! Зеро, уларга етган нарса (азоб) унга ҳам етқусидир. Уларга ваъда қилинган вақт бомдод вақтидир. Бомдод яқин эмасми?!"
Фармонимиз (азобимиз) келганида у ерни остин-устун қилиб юбордик ва у ерга қизитилган ғиштдан иборат тошларни пайдар-пай ёғдирдик.
(У тошлар) Раббингиз ҳузурида белгили қилиб қўйилган эди. У (тошлар) золимларга узоқ эмасдир.
Мадян (қавми)га биродари Шуайбни (элчи - пайғамбар этиб юбордик). (У) деди: "Эй, қавмим! Аллоҳга сиғинингиз! Сизлар учун Ундан ўзга илоҳ йўқдир. Ўлчов ва вазндан уриб қолмангиз. Мен сизларни (ҳозирча) яхшилик (фаровонлик)да кўриб турибман ва мен сизларга (ҳаммани) қамраб олувчи кун (қиёмат)нинг азоби (бўлиши)дан қўрқаман.
Эй, қавмим! Ўлчов ва вазнни адолат билан тўла берингиз! Одамларнинг нарсаларини уриб қолмангиз ва Ерда фасод ишларини қилиб, бузғунчилик қилмангиз!"
Агар мўмин бўлсангиз (билиб қўйингизки), Аллоҳнинг (ҳалол касбдан) қолдиргани сизлар учун яхшидир. Мен эса, сизларга қўриқчи эмасман".
(Улар) дедилар: "Эй, Шуайб! Ота-боболаримиз сиғиниб келаётган нарса (маъбуда)ларни тарк этишимизга ёки мол-мулкларимизни қандай хоҳласак, шундай бошқаришимиз (мумкин эмаслиги) ҳақида сенга намозинг буйруқ берадими? Ахир, сен ҳалим ва тўғри эдинг-ку?!"
(Шуайб) деди: "Эй, қавмим? (Ўйлаб) кўрдингизми, агар (мен) Раббим томонидан ҳужжатга эга бўлсам ва (У) мени яхши ризқ билан таъминлаган бўлса (қандай қилиб сизларни ёмон ишлардан қайтармайин?). Мен сизларга мухолифлик қилиб, сизларни қайтараётган нарсани ўзим қилишни истамайман. Ислоҳдан ўзга ҳеч нарсани имконим борича хоҳламасман. (Бунга) муваффақ қилиш эса Аллоҳнинг ихтиёридадир. Унга таввакул этдим ва Унга инобат қилдим (ихтиёримни топширдим).
Эй, қавмим? Менга хилоф қилишингиз сизларга Нуҳ қавмига ё Ҳуд қавмига ёки Солиҳ қавмига етганга ўхшаган балолар етишига олиб келмасин, тағин! Лут ҳам сизлардан узоқ эмас.
Раббингиздан мағфират (кечирим) сўрангиз, сўнгра Унга тавба қилингиз! Албатта, Раббим раҳмли ва дўстлашувчи зотдир".
Дедилар: "Эй, Шуайб! Сенинг айтаётганларингдан кўпини англамаяпмиз ва биз сенинг орамиздаги бир ожиз (инсон) эканлигингни кўрмоқдамиз. Агар қариндошларинг бўлмаганида, сени тошбўрон қилган бўлур эдик. Сен биз учун азиз одам эмассан."
(Шуайб) деди: "Эй, қавмим! Сизлар учун қариндошларим Аллоҳдан ҳам азизроқми? (Шунинг) учун Уни ортингизга (эътиборсиз) ташлаб қўйдингизми? Албатта, Раббим қилмишларингни қамраб олувчидир.
Эй, қавмим! Мақомингизда (эътиқодингизда) туриб иш қилаверингиз! Мен ҳам иш қилувчиман. Сўнгра кимга хор қилувчи азоб келиши ва ким ёлғончи эканини билурсиз. (Кутиб) кузатиб турингиз! Мен ҳам сизлар билан бирга кузатувчидирман".
Амримиз (азобимиз) келганда эса, Шуайбга ва у билан бирга имон келтирганларга Биздан (бўлмиш) раҳмат сабабли нажот бердик. Зулм қилганларни эса, қичқириқ тутди. Бас, (улар) уйларида мурдага айландилар.
Гўё у ерда (олдин) яшамагандек (излари ўчиб кетди). Огоҳланингки, Самуд (қавми)га ҳалокат етгани каби Мадян (қавми)га ҳам ҳалокат етсин!
Дарвоқе, Мусони оятларимиз ва аниқ ҳужжат (мўъжизали асо) билан элчи қилиб,
Фиръавн ва унинг зодагонлари ҳузурига юбордик. Улар эса, Фиръавннинг буйруғига эргашдилар. Ваҳоланки, Фиръавннинг буйруғи тўғри эмас эди.
У (Фиръавн) қиёмат куни (ўз) қавмини эргаштириб, уларни дўзахга туширур. (Улар) тушадиган ер қандай ҳам ёмон ер?!
Уларга ушбу (дунё)да ҳам, қиёмат кунида ҳам лаънат етказилур. Берилган "ёрдам" қандай ҳам ёмон ёрдам?!
Ана шу Биз Сизга (эй, Муҳаммад,) қиссасини айтаётган шаҳарларнинг хабарларидандир. Улардан (ҳозиргача) тургани ва (йўқ бўлиб) битгани бор.
Уларга Биз зулм қилмадик, балки ўзларига (ўзлари) зулм қилдилар. Раббингиз амри (азоби) келганда эса, Аллоҳни қўйиб сиғинган (маъбуда)лари ҳеч ҳам фойда бермади ва уларга зиёндан бошқа нарсани орттирмади.
Аҳолиси золим юртларни тутганда Раббингизнинг тутиши шундайдир. Албатта, Унинг тутиши аламли ва шиддатлидир.
Албатта, бунда охират азобидан кўрққанлар учун ибрат бордир. Бу кун одамлар тўпланадиган ва ҳозир бўлинадиган кундир.
У (кун)ни фақат саноқли муддатгачагина кечиктирамиз.
(У) келган куни ҳеч бир жон (эгаси) Унинг рухсатисиз гапирмас. Улар ичида бахтсиз ҳам, бахтли (инсонлар) ҳам бўлур.
Бас, ўшанда бахтсиз бўлганлар дўзахда бўлурлар ва улар у ерда инграб-ҳанграб турурлар.
Модомики (охиратдаги) осмонлар ва ер бор экан, (улар) у ерда мангудирлар, илло Раббингиз хоҳлагани бундан мустаснодир. Албатта, Раббингиз истаган нарсасини амалга оширувчидир! 
Аммо бахтли бўлганлар эса, бас, жаннатда, то (охиратдаги) осмонлар ва ер тургунча у ерда мангу турурлар, илло Раббингиз хоҳлагани бундан мустаснодир. (Бу) битмас неъматдир.
Ана ўша (мушрик)лар сиғинаётган нарса туфайли шубҳада қолманг? (Улар) олдин ота-боболари сиғингандек сиғинаверадилар. Биз ҳам уларнинг улушларини камайтирмасдан тўла берувчидирмиз.
Мусога ҳам Китоб берган эдик. Бас, у ҳақда ихтилоф қилинди. Агар Раббингиздан (кечиктириш ҳақида) сўз кечмаганда эди, уларнинг ўрталарида (шу дунёда) ҳукм чиқарилган бўлур эди. Улар (мушриклар) у (Қуръон ёки азоб) тўғрисида шак-шубҳададирлар.
арчага, албатта, Раббингиз амаллари (мукофоти ва жазоси)ни мукаммал берур. Зеро, У (уларнинг) қилаётган ишларидан хабардордир.
Бас, буюрилганингиздек тўғри бўлинг! Сиз билан бирга тавба қилганлар ҳам (тўғри) бўлсинлар! Ҳаддан ошиб кетмангизлар! Албатта, У қилаётган ишларингизни кўриб турувчидир.
Зулм қилганларга суянмангиз, токи сизларга (дўзахдан) олов етмасин! Сизлар учун Аллоҳдан ўзга дўст йўқдир. Сўнгра сизларга (қиёматда ҳам) ёрдам берилмас.
Куннинг ҳар икки тарафида (яъни, эртаю кеч) ва туннинг бир бўлагида намоз ўқинг! Албатта, эзгу ишлар гуноҳларни кетказади. Бу ёд этувчилар учун ёдномадир.
Сабр қилинг! Бас, албатта, Аллоҳ эзгу иш қилувчилар мукофотини зое қилмас.
(Қани энди) сизлардан олдинги асрларда ўтган фазилат эгалари ер (юзи)даги фасод (ишлар)дан қайтарганларида эди? Лекин улар ичида Биз нажот берганлардан озчилиги (бу) ишни қилдилар. Зулм қилганлар ўз роҳат-фароғатлари кетидан кетдилар ва жиноятчи бўлиб қолдилар.
Раббингиз аҳолиси ислоҳотчи бўлган шаҳарларни зулм билан ҳалок этувчи эмасдир!
Агар Раббингиз хоҳлаганида эди, (барча) одамларни бир уммат (бир дин) қилган бўлур эди. (Улар) мудом турлича (ҳар хил эътиқодда) бўлиб борурлар.
Раббингиз раҳм қилган кишилар эса бундан мустаснодирлар. Уларни шунинг учун яратгандир. Раббингизнинг "Жаҳаннамни барча (куфрда ўтган) жинлар ва одамлар билан тўлдиражакман", - деган сўзи ҳақдир.
Сизга (эй, Муҳаммад!) Пайғамбарларнинг хабарларидан дилингизга сабот бахш этадиганларини айтиб бермоқдамиз. Бу (қиссалар)да ҳақиқат, мўминлар учун насиҳат ва эслатма келди.
Имон келтирмайдиганларга айтинг: "Ўз ҳолларингча иш қилаверингиз! Биз ҳам иш қилувчилармиз.
Кутаверингиз ҳам. Биз ҳам кутувчилармиз".   
Осмонлар ва Ернинг ғайбий сири Аллоҳга хосдир. Барча иш Унгагина қайтарилур. Бас, Унга ибодат қилинг ва Унга таваккул этинг! Қилаётган ишларингиздан (эса) Раббингиз ғофил эмасдир.
