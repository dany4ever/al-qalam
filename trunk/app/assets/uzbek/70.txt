(Бир) савол берувчи тушадиган азоб ҳақида сўради
кофирларга (аталган азоб тўғрисида)ки, уни қайтарувчи (куч) йўқдир,
албатта, (у азоб) меърожлар эгаси (Аллоҳ)дандир.
Фаришталар ва Руҳ (Жаброил) миқдори (масофаси) эллик минг йиллик (бўлган) бир Кунда (Қиёмат кунида) Унинг ҳузурига кўтарилурлар.
Бас, (Эй, Муҳаммад, кофирларнинг азиятларига) чиройли сабр билан сабр қилинг!
Чунки, улар у (Кун)ни узоқ деб билурлар,
Биз эса уни яқин билурмиз.
У Кунда осмон ёғнинг қуйқасидек бўлиб қолур.
Тоғлар эса юнг каби (тўзон) бўлиб кетар.
Дўст дўстидан (ҳол-аҳвол) сўрамас.
(Ҳолбуки,) улар (бир-бирларига) кўрсатилурлар. Жиноятчи (кофир) у Куннинг азобидан (қутулиш учун) ўғилларини,
хотини ва биродарини,
уни ўз паноҳига оладиган қариндошини
ва Ердаги барча кишиларни тўлов қилиб бериб, унга нажот беришни истар.
Йўқ! Ахир, у дўзахдир.
Териларини сидириб олувчидир.
У (Ҳақ йўлидан) юз ўгириб, терс қараб кетганни (ўзига) чақирур.
(Бойликни) йиғиб сақлаган (яхши жойларга сарфламаган) кимсаларни ҳам.
Дарҳақиқат, инсон бетоқат қилиб яратилгандир.
Қачонки, унга ёмонлик (камбағаллик ёки мусибат) етса, у ўта бесабрлик қилувчидир.
Қачонки, унга яхшилик (бойлик, саломатлик) етса, у ўта ман этувчи (бахил)дир.
Фақат намозхонлар бундан мустаснодирлар.
Улар намозларида мунтазам (давоматли),
(топган) мол-мулкларидан (ажратилган) маълум ҳақ борки, у
тиланчи ва маҳрум кишилар учундир.
Улар яна жазо (Қиёмат) кунини тасдиқ этувчи,
Парвардигорларининг азобидан қўрқувчи зотлардир.
Зотан, Парвардигорларининг азобидан (ҳеч ким) хотиржам эмасдир.
Улар яна авратларини (зинодан) сақловчидирлар,
илло ўз жуфти ҳалоллари ва қўл остидагилари (чўрилари мустаснодирлар). Улар маломат қилинмаслар.
Бас, кимки бунинг аксини (зинокорликни) истаса, бас, ана ўшалар ҳаддан ошувчи кимсалардир.
Яна улар (намозхонлар) ўзларига ишонилган омонатларга ва (ўзгаларга) берган аҳд-паймонларига риоя қилувчидирлар.
Улар ўз гувоҳликларида тўғри турувчилардир.
Яна улар намозларини (вақтида адо этиб) юрувчилардир.
Айнан ўшалар жаннатларда икром этилувчилардир.
Бас, (Эй, Муҳаммад,) бу кофир бўлган кимсаларга не бўлдики, Сиз томонга қараб чопурлар
ўнг ва сўлдан, тўда-тўда бўлиб?!
Ё улардан ҳар бир киши неъмат жаннатига киритилишни тама қилурми?!
Йўқ! Ахир, Биз уларни ўзлари биладиган нарсадан (бир томчи маний сувидан) яратдикку!
Бас, машриқлар ва мағрибларнинг Парвардигорига қасамки, албатта, Биз қодирдирмиз
улардан яхшироқ (инсонларга) алмаштириб қўйишга. Биздан (бу ишда) ўзиб кетилмас.
Бас, (эй, Муҳаммад,) уларга қўйиб беринг! Улар, то ўзларига ваъда қилинаётган кунларига йўлиққунларича, (хом хаёлларига) шўнғиб, ўйнаб юраверсинлар!
У кунда улар гўё (ўзлари сиғинадиган) бутларга қараб чопишаётгандек шошилган,
кўзлари қўрқувда, хорлик уларни эгаллаб олган ҳолларида қабрларидан чиқиб келурлар. Мана шу уларга ваъда қилиб юрилган Кундир.
