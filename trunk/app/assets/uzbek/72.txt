(Эй, Муҳаммад,) айтинг: "Менга ваҳий қилиндики, жинлардан бир гуруҳи (Қуръон тиловатимни) эшитиб, (ўз қавмларига бориб), дедилар: "Дарҳақиқат, бизлар ажиб бир Қуръонни эшитдик.
У тўғри йўлга ҳидоят қилади. Бас, дарҳол унга имон келтирдик. Бизлар (энди) Раббимизга ҳеч кимни сира шерик қилмасмиз.
Албатта, буюклиги олий бўлмиш Раббимиз бирор жуфт ва ё фарзанд тутган эмасдир.
Албатта, бизларнинг ичимиздаги аблаҳ (иблис) Аллоҳ шаънига ("Унинг хотини ва фарзанди бор", - деб) тутруқсиз сўз айтар эди.
Яна инс ҳам, жин ҳам Аллоҳ шаънига сира ёлғон сўзламас, деб ўйлар эдик.
Инсдан бўлмиш (айрим) кишилар жиндан бўлмиш кимсалардан паноҳ тилашар, уларга эса янада ҳаддан ошишни зиёда қилур эдилар.
Албатта, улар (инсонларнинг кофирлари) ҳам худди сизлар гумон қилганингиздек, Аллоҳ бирор кимсани қайта тирилтирмас, деб гумон қилганлар.
Бизлар (фаришталардан ваҳийни эшитиб олиш учун) осмонга дахлдор бўлган эдик, унинг кучли қўриқчи (фаришта)лар ва (жинларга отилувчи учар) юлдузлар билан тўла эканлигини кўрдик.
Биз (илгари) ундан (осмондан баъзи) жойларга (фаришталар сўзларини) эшитиб олиш учун ўтириб олар эдик. Энди ҳозир (Муҳаммад пайқамбар бўлгач,) кимки (қайси жин) тингламоқчи бўлса, ўзини кузатиб турган бир (учар) юлдузни топар.
Биз ердаги кишиларга (Аллоҳ томонидан) ёмонлик ирода қилинганми ёки Парвардигорлари уларга тўғри йўлни ирода қилганми, билмасмиз.
Албатта, бизларнинг орамизда яхшилар ҳам бордир ва (шунингдек) орамизда ундан берилар (ёмонлар) ҳам бордир. Бизлар (илгари) турли-туман йўлларда эдик.
Бизлар яна (Қуръонни эшитганимиздан сўнг) билдикки, ер (юзи)да Аллоҳни ожиз қолдира олмасмиз ва Ундан (жазосидан) қочиб қутила олмасмиз.
Биз Ҳидоятни (Қуръонни) эшитдигу унга имон келтирдик. Бас, кимки Парвардигорига имон келтирса, демак, у (яхшиликларнинг) камайиб қолишидан ҳам, (ёмонликларнинг) ортиб кетишидан ҳам хавфи бўлмас.
Орамизда мусулмонлар ҳам бор, (шунингдек) орамизда (йўлдан) озганлар ҳам бордир. Бас, кимки мусулмон бўлса, демак, айнан ўшалар тўғри йўлни мақсад қилиб олибдилар.
Аммо (йўлдан) озганларга эса, бас, улар жаҳаннамга ўтин бўлувчи кимсалардир".
Албатта, агар улар (Тўғри) йўлда устивор турганларида, албатта, Биз уларни сероб қилган бўлур эдик.
Бу билан уларни синаган бўлур эдик. Кимки Парвардигорининг зикридан (Қуръондан) юз ўгирса, (У) уни қаттиқ азобга йўллар.
Албатта, (барча) масжидлар Аллоҳникидир. Бас, (мажидларда) Аллоҳ билан қўшиб яна бирор кимсага дуо (ибодат) қилмангизлар!
Яна Аллоҳнинг бандаси (Муҳаммад) Унга ибодат қилиб турганида, улар (жинлар Қуръон эшитиш учун) унинг устида ғуж-ғуж бўлиб йиқила бошладилар.
(Эй, Муҳаммад кофирларга) айтинг: "Мен фақат Раббимгагина ибодат қилурман ва Унга ҳеч кимни шерик қилмасман".
Айтинг: "Мен сизларга зарар ва (ёки) тўғри йўл (бериш)га молик эмасдирман".
Айтинг: "Албатта мени Аллоҳ(нинг азоби)дан бирор кимса ҳимоя қила олмас ва мен Ундан ўзга паноҳ ҳам топа олмасман.
(Мен) фақат Аллоҳ томонидан етказишга ва Унинг элчилик вазифаларигагина (эгадирман). Кимки Аллоҳ ва Унинг пайқамбарига итоатсизлик қилса, бас, албатта, унга жаҳаннам олови бордирки, (улар) ўша жойда мангу қолурлар.
Ўзларига ваъда қилинаётган азобни кўрганларидан кейингина кимнинг ёрдамчиси заифроқ ва саноғи ҳам озроқ эканини билажаклар".
(Эй, Муҳаммад, кофирларга) айтинг: "Сизларга ваъда қилинаётган азоб яқинми ёки Раббим унга (узоқроқ) муҳлат қилганми, билмасман."
(У) ғайбни билувчидир. Бас, Ўз ғайбидан бирор кимсани хабардор қилмас.
Фақат Ўзи рози бўлган (танлаган) пайқамбарнигина (Ўзининг баъзи қайбидан огоҳ этар). Бас, албатта, У (Аллоҳ) (ҳар бир пайғамбарнинг) олдидан ҳам, ортидан ҳам кузатувчи (фаришта) йўллар.
Токи (пайғамбарлар) Парвардигорларининг элчилик вазифаларини (умматга) етказганликларини билиш (синаш) учун (шундай қилур). У (пайғамбарлар) ҳузуридаги (бор) нарсани (илму амалларни) иҳота қилиб олгандир ва (коинотдаги) ҳар бир нарсанинг саноғини ҳисоблаб қўйгандир".
