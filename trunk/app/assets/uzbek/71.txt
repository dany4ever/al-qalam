Ҳақиқатан, Биз Нуҳни: "Қавмингни уларга аламли азоб келмай туриб огоҳлантиргин", - деб ўз қавмига (пайғамбар қилиб) юбордик.
У деди: "Эй, қавмим, албатта, мен сизларга (юборилган) аниқ огоҳлантирувчидирман.
Аллоҳга ибодат қилинглар, Ундан қўрқинглар ва менга итоат этинглар,
(шунда Аллоҳ) сизларни гуноҳларингиздан ўтар ва сизларни белгиланган муддатгача (ажалингиз етгунича тирик) қолдирар. Агар билувчи бўлсангизлар, Аллоҳнинг муддати келганда, асло кечга қолдирилмас".
(У) деди: "Эй, Раббим, мен қавмимни кеча-ю кундуз (имонга) даъват этдим
(Аммо) менинг даъватим уларга фақат (имондан) қочишни зиёда қилди, холос.
Дарвоқе, ҳар гал мен уларни Сенинг мағфиратингга (дин йўлига) даъват этсам, улар (эшитмаслик учун) бармоқларини қулоқларига тиқиб, кийимларига ўралиб оладилар ва (ўз куфрларида) қаттиқ туриб оладилар ҳамда (менга итоат этишга) кибр қиладилар.
Сўнгра мен уларни ошкора даъват этдим.
Сўнгра мен уларга (ўз даъватимни) (очиқ) эълон ҳам қилдим, пинҳона қилиб ҳам айтдим.
Бас, дедимки: - Раббингиз (Аллоҳ)дан мағфират сўрангизлар, албатта, У ўта кечиримли зотдир.
(Шунда У) устиларингизга осмондан ёмғир ёғдирур,
сизларга мол-дунё, фарзандлар билан мадад берур ҳамда сизларга боғлар (ато) қилур ва сизларга анҳорларни (ато) қилур.
Нега сизлар Аллоҳни улуғлашни (ибодат қилишни) ўйламайсизлар?!
Ҳолбуки, У сизларни босқичма-босқич яратган бўлса?!
Кўрмадингизми, Аллоҳ етти осмонни қандай устма-уст қилиб яратди.
Ойни улар ичида нур қилиб, қуёшни эса чироқ қилиб қўйди.
Аллоҳ сизларни (Одамни) ердан ундирди (пайдо қилди).
Сўнгра (вафот этганларингизда) сизларни яна (ерга) қайтарур ва (Қиёматда) сизларни яна чиқарур.
Аллоҳ ерни сизлар учун тўшак қилди,
токи ундаги кенг йўлларда юргайсизлар.
Нуҳ (яна) айтди: "Эй, Раббим, дарҳақиқат, улар менга итоатсизлик қилдилар ҳамда (топган) мол-дунёси ва фарзандлари ўзига фақат зиённи оширадиган кимсаларга эргашиб кетдилар".
( Улар) жуда катта макр қилдилар.
(Ўзларига эргашган кимсаларга:) "Сизлар ўз илоҳларингизни сира тарк этманглар! "Вад"ни ҳам, "Сувў"ни ҳам, "Яғус"ни ҳам, "Яъуқ"ни ва "Наср"ни ҳам сира тарк этмангизлар!" - дедилар.
Дарҳақиқат, улар (Нуҳ қавмининг кофирлари) кўп (кишилар)ни йўлдан оздирдилар. "(Эй, Раббим,) золимларга фақат гумроҳликни зиёда қилгин!" (деди Нуҳ).
Улар ўз хато (гуноҳ)лари сабабли ғарқ қилиниб, (сув балосидан сўнг яна) оловга киритилдилар. Бас, ўзларига Аллоҳдан ўзга ёрдам берувчиларни топмадилар.
Нуҳ айтди: "Эй, Раббим, ер юзида кофирлардан бирорта (тирик) юрувчини қолдирмагин.
Чунки, Сен агар уларни қолдирсанг, бандаларингни йўлдан оздирурлар ва фақат, фосиқ, ношукр(лар)ни туқарлар.
Эй, Раббим, мени, ота-онамни, уйимга мўмин ҳолда кирган кишиларни ва барча мўмину мўминаларни мағфират этгин! Золимларга эса фақат ҳалокатни зиёда қилгин!"
