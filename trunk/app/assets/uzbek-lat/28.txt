To. Siyn. Miym.
Ushbular ochiq-oydin kitob oyatlaridir.
Iymon keltiradigan qavm uchun senga Muso va Fir'avnning xabaridan haq ila tilovat qilib beramiz.
Albatta, Fir'avn yer yuzida baland ketdi. U (o'sha yer)ning aholisini bo'lib tashladi. Ulardan bir toifasini ezar, o'g'illarini so'yib, qizlarini tirik qoldirardi. Albatta, u buzg'unchilardan bo'lgan edi.
Biz esa, yer yuzida ezilganlarga beminnat ne'mat berishni, ularni peshvo qilishni va ularni vorislar qilishni.
Va yer yuzida ularga imkonlar berishni, Fir'avn, Homon va ikkovining askarlariga ular(Bani Isroil)dan qo'rqqan narsalarini ko'rsatishni istaymiz.
Va Musoning onasiga: «Uni emizaver. Bas, (unga yomonlik yetishidan) qo'rqqan chog'ingda uni daryoga tashla, qo'rqma, xafa bo'lma, Biz, albatta, uni senga qaytarguvchimiz va Payg'ambarlardan qilguvchimiz», deb vahiy qildik.
Bas, Fir'avn oilasi uni o'zlariga dushman va g'am-g'ussa bo'lishi uchun tutib oldilar. Albatta, Fir'avn, Homon va ikkovlarining askarlari xatokorlardan bo'lgan edilar.
Fir'avnning xotini: «(Bu bola) men uchun ham, sen uchun ham ko'z quvonchidir. Uni o'ldirmanglar. Shoyadki, u bizga foyda bersa yoki uni bola qilib olsak», dedi. Holbuki, ular sezmasdilar.
Musoning onasining qalbi bo'shab qoldi. Mo'minlardan bo'lishi uchun qalbini mustahkam bog'lamaganimizda, uni bildirib qo'yishiga sal qoldi.
U(ona) u(Muso)ning opasiga: «Izidan bor», dedi. Bas, uni bir chetdan ko'rdi. Holbuki, ular sezmasdilar.
Va bundan oldin unga emizguvchilarni harom qilgan edik. Bas, (opasi): «Men sizlarga uni siz uchun kafillikka oladigan va unga nasihatgo'y bo'lguvchi ahli baytni aytib beraymi?» dedi.
Bas, Biz uni onasiga ko'zi quvonchga to'lishi, xafa bo'lmasligi va, albatta, Allohning va'dasi haq ekanini bilishi uchun qaytardik. Lekin ko'plari buni bilmaslar.
Qachonki u voyaga yetib, mukammal bo'lganida, unga hikmat va ilmni berdik. Biz yaxshi amal qilguvchilarni shunday mukofotlarmiz.
Va u shaharga uning aholisi g'aflatdalik paytda kirdi. Unda urishayotgan ikki kishini ko'rdi. Bunisi o'z guruhidan, unisi esa, dushmanlaridan edi. Bas, o'z guruhidan bo'lgan dushman bo'lganga qarshi undan yordam so'radi. Shunda Muso uni bir musht urib o'ldirib qo'ydi. U (Muso): «Bu shaytonning ishidir. Albatta, u ochiq-oydin dushman va yo'ldan ozdirguvchidir», dedi.
U: «Ey Robbim, albatta, men o'zimga zulm qildim. Bas, meni mag'firat qil», dedi. Shunda U zot uni mag'firat qildi. Albatta, Uning O'zi mag'firat qilguvchi, mehribondir.
U: «Ey Robbim, menga bergan ne'matning haqqi-hurmati hargiz jinoyatchilarga yordamchi bo'lmasman», dedi.
Bas, u ertalab shaharda qo'rqqan holida, alanglab ketayotgan edi, birdan kecha undan yordam so'ragan yana yordam so'rab qichqirib qoldi. Muso unga: «Albatta, sen ochiq-oydin gumrohsan», dedi.
Qachonki ikkovlariga dushman bo'lganni tutmoqchi bo'lgan edi, u: «Ey Muso, kecha bir jonni o'ldirganing kabi, meni o'ldirmoqchimisan?! Sen yer yuzida faqat jabbor bo'lishni istaysan va isloh qilguvchilardan bo'lishni istamaysan», dedi.
Va shaharning narigi chetidan bir kishi shoshib kelib: «Ey Muso, aniqki, a'yonlar seni o'ldirish uchun til biriktirmoqdalar. Bas, chiqib ket! Albatta, men senga nasihat qilguvchilardanman», dedi.
Bas, xavfsirab, alanglagan holda u yerdan: «Ey Robbim, menga zolim qavmlardan najot bergin», deb chiqdi.
Qachonki Madyan tomon yuzlanganida: «Shoyadki Robbim meni to'g'ri yo'lga hidoyat qilsa», dedi.
Qachonki Madyan suviga yetib kelgach, bir to'p odamlarning hayvonlarini sug'orayotganini ko'rdi va ulardan boshqa (qo'ylarini suvdan) qaytarayotgan ikki ayolni ko'rdi. U: «Sizlarga ne bo'ldi?» dedi. Ular: «Cho'ponlar qaytmagunlaricha sug'ora olmaymiz, otamiz qari chol», dedilar.
Bas, ikkovlariga sug'orib berdi. So'ngra soyaga qaytdi va «Ey Robbim, albatta, menga tushirajaging har bir yaxshilikka muhtojman», dedi.
Bas, ikkovlaridan biri hayo bilan yurib kelib: «Otam senga bizlarga sug'orib berganing haqqini berish uchun chaqirmoqda», dedi. Qachonki unga kelganida va qissani aytib berganida, u: «Qo'rqma, zolim qavmlardan najot topding», dedi.
Ikki (qiz)dan biri: «Ey otaginam, uni ishga yollab ol. Chunki ishga yollanadigan eng yaxshi kimsa kuchli va ishonchli kimsadir», dedi.
U: «Menga sakkiz yil ishlab berishing sharti bilan, shu ikki qizimdan birini senga nikohlab bermoqchiman, agar o'n yilni tamomlasang, bu sening ishing. Men esa senga mashaqqat qilishni istamayman. Inshaalloh, mening solih kishilardan ekanimni ko'rasan», dedi.
U (Muso): «Bu men bilan sening oramizdadir. Ikki muddatdan qay birini ado qilsam ham, menga tajovuz qilinmas. Aytayotgan narsamizga Alloh vakildir», dedi.
Qachonki, Muso muddatni tugatib, ahli bilan yo'lga tushib ketayotib, Tur tomonda uzoqdan olovni ko'rib qoldi. U ahliga: «Turib turinglar, aniqki, men uzoqdan olovni ko'rdim. Balki u yerdan sizga biror xabar yoki isinishingiz uchun bir tutam cho'g' olib kelarman», dedi.
Bas, qachonki uning oldiga yetib kelganida, vodiyning o'ng tomonidan, muborak joydan, daraxtdan unga: «Ey Muso, albatta, Men, O'zim, olamlarning Robbi Allohdirman.
Va asongni tashla», deb nido qilindi. Qachonki uning katta ilon kabi qimirlayotganini ko'rgach, qaramasdan ortga qochdi. «Ey Muso, beri kel, qo'rqma, albatta, sen omonlikdagilardansan» (deyildi).
«Qo'lingni yoqangdan (qo'ltig'ingga) suq, biron nuqsonsiz oppoq bo'lib chiqur va qo'rquvda qanot(qo'l)ingni o'zingga tortib ol. Bas, shu ikkisi Robbingdan Fir'avn va uning odamlariga ikki hujjatdir. Albatta, ular fosiq qavm bo'ldilar» (deyildi).
U: «Ey Robbim, men ulardan bir jonni o'ldirganman, ular meni o'ldirishlaridan qo'rqurman.
Birodarim Horun mendan ko'ra tili burroroq, uni ham men bilan yubor, meni tasdiqlaydir. Zero, ular meni yolg'onchi qilishlaridan qo'rqurman», dedi.
U zot: «Biz seni og'ang bilan quvvatlaymiz va ikkovingizga bir saltanat berurmizki, ular sizga yetisha olmaslar. Bizning oyatlarimiz ila ikkingiz va sizga ergashganlar g'olibdirsiz», dedi.
Bas, qachonki Muso ularga ochiq-oydin oyatlarimiz ila kelganida, ular: «Bu uydirma, sehrdan boshqa narsa emas. Avvalgi ota-bobolarimizdan ham bu haqda eshitmagan edik», dedilar.
Va Muso: «Robbim O'z huzuridan kim hidoyat keltirganini ham, oxirat diyori oqibati kimga bo'lishini ham yaxshi bilguvchi zotdir. Albatta, zolimlar najot topmaslar», dedi.
Va Fir'avn: «Ey a'yonlar, men sizlarga o'zimdan boshqa iloh borligini bilmasman. Bas, ey Homon, loyga o't yoqib, men uchun bir baland qasr qur, shoyadki (unga chiqib) Musoning ilohini ko'rsay. Albatta, men uni yolg'onchilardan deb o'ylamoqdaman», dedi.
U va uning askarlari yer yuzida nohaqdan takabburlik qildilar hamda o'zlarini Bizga qaytarilmaydilar deb gumon qildilar.
Bas, Biz uni va uning askarlarini tutdik va dengizga otdik. Endi zolimlarning oqibati qandoq bo'lganiga nazar sol.
Va ularni do'zaxga chaqiradigan peshvolar qildik. Qiyomat kuni esa, ularga yordam berilmas.
Va bu dunyoda ularga la'natni ergashtirib qo'ydik. Qiyomat kuni esa, ular (rahmatdan) yiroq qilinganlardandirlar.
Batahqiq, Biz avvalgi asrlarni halok qilganimizdan so'ng Musoga odamlar uchun nur, hidoyat va rahmat qilib kitobni berdik. Shoyadki ular eslasalar.
Biz Musoga ishni hukm qilgan paytimizda sen g'arbiy tomonda emas eding va guvohlardan ham bo'lmagansan.
Lekin Biz bir necha asrlarni paydo qildik, bas, ularning umri cho'zildi. Sen Madyanda turib, ularga oyatlarimizni tilovat qilib berganing yo'q. Ammo Biz Payg'ambar yuborguvchi bo'ldik.
Biz nido qilgan chog'imizda Turning yonida yo'q eding. Lekin Robbingdan rahmat sifatida sendan oldin ogohlantirguvchi kelmagan qavmni ogohlantirish uchun (qissalarni senga bildirdik). Shoyadki eslasalar.
Agar ularga qilmishlari tufayli musibat yetganida: «Ey Robbimiz, bizga Payg'ambar yuborganingda edi, oyatlaringga ergashar edik va mo'minlardan bo'lar edik», demasalar edi.
Qachonki ularga Bizning huzurimizdan haq kelganida, ular: «Unga ham Musoga berilgan narsa berilsa edi», dedilar. Ular ilgari Musoga berilgan narsaga kufr keltirmagan edilarmi?! Ular: «Ikki sehr o'rtaga chiqdi, bir-biriga yordam bermoqda, biz har biriga kufr keltirguvchimiz», dedilar.
Sen: «Agar rostgo'ylardan bo'lsangiz, Allohning huzuridagi u ikkisidan ko'ra to'g'riroq bir kitob keltiring, men unga ergashaman», degin.
Agar senga javob bera olmasalar, bas, bilginki, ular faqat havoi nafslariga ergashmoqdalar, xolos. Allohdan bo'lgan hidoyatsiz, o'z havoi nafsiga ergashgandan ko'ra ham gumrohroq kimsa bormi?! Albatta, Alloh zolim qavmlarni hidoyat qilmas.
Batahqiq, Biz ularga gapni yetkazib qo'ydik. Shoyadki eslasalar.
U(Qur'on)dan oldin kitob berilganlar unga iymon keltirurlar.
Ularga tilovat qilingan choqda: «Biz unga iymon keltirdik. Albatta, u Robbimizdan kelgan haqdir. Albatta, biz bundan oldin ham musulmon edik», dedilar.
Ana o'shalarga sabr qilganlari uchun ajrlari ikki marta berilgan. Ular yaxshilik ila yomonlikni daf qilurlar va ularga rizq qilib bergan narsalarimizdan nafaqa qilurlar.
Qachonki behuda narsa eshitsalar, undan yuz o'girib: «Bizga o'z amallarimiz, sizga o'z amallaringiz, omon bo'linglar, biz johillarni istamasmiz», dedilar.
Albatta, sen o'zing sevgan kishingni hidoyat qila olmassan. Lekin Alloh kimni xohlasa, o'shani hidoyat qilur. U hidoyatga yuruvchilarni yaxshi bilguvchi zotdir.
Ular: «Agar sen bilan hidoyatga ergashsak, o'z yerimizdan yulib olinamiz», dedilar. Biz ularga omonlik haramini makon qilib bermadikmi?! U yerga har narsaning mevalari Bizning dargohimizdan rizq o'laroq yig'iladi-ku! Ammo ko'plari bilmaslar.
Biz maishatlari haddan oshgan qanchadan-qancha yurtlarni halok qildik. Bas, anavilar, ularning maskanlari, ulardan keyin maskan qilinmadi, illo, ozginasi, xolos. Va Biz o'zimiz voris bo'lib qoldik.
Robbing shahar-qishloqlarni to ular orasiga ularga oyatlarimizni tilovat qiladigan Payg'ambar yubormasdan turib halok qiluvchi bo'lmagan. Biz shahar-qishloqlarni faqat ahli zolim bo'lgan holdagina halok qilguvchi bo'lganmiz.
Va sizga berilgan narsalar bu dunyoning matohi va ziynati, xolos. Allohning huzuridagi narsa yaxshiroq va boqiydir. Aql ishlatmaysizlarmi?
Biz unga go'zal va'da qilgan, keyin o'shanga erishuvchi kishi bu hayoti dunyo matohini berganimizdan so'ngra qiyomat kuni (azobga) hozir qilinganlardan bo'lgan kishi kabi bo'larmidi?!
U zot ularni chaqirgan kunida: «Siz da'vo qilgan Mening «sherik»larim qani?!» deydir.
Ustilariga so'z(langan azob) tushishi haq bo'lganlar: «Ey Robbimiz, anavi yo'ldan ozdirganlarimizni o'zimiz yo'ldan ozganimizdek ozdirganmiz. Senga o'zimizni oqladik. Ular bizga ibodat qilgan emaslar», derlar.
Va: «Mening «sherik»larimni chaqiringlar», deyilur. Ular chaqiradrlar. Bas, (soxta xudolari) ularga javob bermaslar. Va, azobni ko'rurlar. Koshki, hidoyat topgan bo'lganlarida edi!
U kunda, U zot ularga nido qilib: «Payg'ambarlarga nima deb javob berdingiz», der.
Ana o'sha kunda xabarlar ulardan maxfiy bo'lur va ular bir-birlaridan so'ray olmaslar ham.
Ammo tavba qilganlar, iymon keltirib, solih amallarni qilgan kishilar shoyadki najot topguvchilardan bo'lsalar.
Va Robbing xohlaganini yaratib, xohlaganini ixtiyor qilur. Ularda ixtiyor haqqi yo'qdir. Ular shirk keltirayotgan narsalardan Alloh pok va yuksakdir.
Va Robbing ularning qalblari yashirayotgan narsalarni ham, oshkor qilayotgan narsalarni ham bilur.
U Alloh, Undan boshqa ibodatga sazovor iloh yo'q zotdir. Bu dunyoda va oxiratda barcha hamd Ungadir. Hukm ham Uning O'zigadir va Ungagina qaytarilursizlar.
Sen ularga: «Ayting-chi, agar Alloh kechani qiyomat kunigacha doimiy qilib qo'ysa, Allohdan o'zga qaysi iloh sizga yorug'lik keltira olur? Eshitmaysizlarmi?!» deb ayt.
Sen ularga: «Ayting-chi, agar Alloh kunduzni qiyomat kunigacha doimiy qilib qo'ysa, Allohdan o'zga qaysi iloh sizlarga orom oladiganingiz kechani keltira oladi?! Ko'rmaysizlarmi?!» deb ayt.
U zot O'z rahmati ila sizlarga kecha va kunduzni orom olishingiz va o'z fazlidan talab qilishingiz uchun paydo qildi. Shoyadki shukr keltirsangiz.
U kunda, U zot ularga nido qilib: «Sizlar da'vo qilgan «sherik»larim qani?» deydir.
Va har bir ummatdan bir shohid chiqarib: «Hujjatlaringizni keltiring!» degaymiz. Bas, ular haq Allohga ekanini bilurlar va o'zlari uydirib yurgan narsalari g'oyib bo'lur.
Albatta, Qorun Muso qavmidan bo'lib, ularga takabburlik qildi. Biz unga kalitlari bir guruh quvvatlilarga ham og'irlik qiladigan xazinalarni bergan edik. O'shanda qavmi unga: «Hovliqma, albatta, Alloh hovliqqanlarni suymas.
Va Alloh senga bergan narsa bilan oxiratni izlagin, bu dunyodagi nasibangni ham unutma. Alloh senga yaxshilik qilganidek, sen ham yaxshilik qil. yer yuzida buzg'unchilikni izlama. Albatta, Alloh buzg'unchilarni suymas», dedilar.
U: «Menga u faqat o'zimdagi ilm tufayligina berilgandir», dedi. U, albatta, Alloh undan oldingi asrlarda undan ko'ra quvvatliroq, undan ko'ra ko'proq (mol) to'plaganlarni halok etganini bilmasmidi?! Gunohkorlardan gunohlari haqida so'rab o'tirilmas.
Bas, u (Qorun) qavmi huzuriga zebu ziynati ila chiqdi. Hayoti dunyoni xohlaydiganlar: «Qani endi bizga ham Qorunga berilgan narsadan bo'lsa edi. Haqiqatda u ulug' nasiba egasidir», dedilar.
Ilm berilganlar esa: «Voy bo'lsin sizlarga! Iymon keltirib, solih amallarni qilganlar uchun Allohning savobi yaxshidir. Unga faqat sabr qilganlargina erishurlar», dedilar.
Bas, Biz uni va uning hovli-joyini yerga yutdirdik.Unga Alloh (azobi)dan yordam beradigan guruh ham bo'lmadi, uning o'zi nusratga erishguvchilardan ham bo'lmadi.
Va kechagina uning makonini orzu qilayotganlar: «Voajab, Alloh bandalaridan O'zi xohlaganlariga rizqini keng yoki tor qiladiganga o'xshaydir. Agar Alloh bizga lutf qilmaganida, bizni ham yerga yutgizar edi. Voajab, kofirlar najot topmaydiganga o'xshaydi-ku!» deyishga o'tdilar.
O'sha oxirat diyorini Biz yer yuzida takabburlik va buzg'unchilikni istamaydiganlar uchun qilurmiz. Oqibat taqvodorlarnikidir.
Kim bir yaxshilik keltirsa, unga u(yaxshiligi)dan ko'ra xayrliroq (mukofot) bor. Kim bir yomonlik keltirsa, yomonlik qilganlar faqat qilganlariga yarasha jazolanurlar.
Senga Qur'onni farz qilgan zot, albatta, seni qaytar joyga qaytarguvchidir. Sen: «Robbim hidoyat keltirgan shaxsni ham va ochiq-oydin gumrohlikdagi shaxsni ham yaxshi bilguvchidir», deb ayt.
Sen o'zingga kitob tushirilishidan umidvor ham emas eding. Illo, Robbing rahmati bo'lib (tushdi). Bas, hargiz kofirlarga yordamchi bo'lma.
Va seni ular hargiz senga tushirilgan Allohning oyatlaridan to'smasinlar. Robbingga da'vat qil. Aslo mushriklardan bo'lma.
Allohdan o'zga hech bir ilohga iltijo qilma. Undan o'zga ibodatga sazovor zot yo'q. Undan o'zga har bir narsa halok bo'lguvchidir. Hukm Uning O'zigaginadir va faqat Ungagina qaytarilursiz.