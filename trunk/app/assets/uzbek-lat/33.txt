Ey Nabiy! Allohga taqvo qil va kofiru munofiqlarga itoat etma! Albatta, Alloh o'ta olim va o'ta hikmatli zotdir.
Va o'zingga Robbingdan vahiy qilinayotgan narsaga ergash. Albatta, Alloh nima amal qilayotganingizdan xabardordir.
Va faqat Allohga tavakkal qil. Vakillikka Alloh kofiydir.
Alloh biron kishining ichida ikkita qalb qilgan emasdir. O'zlaringiz zihor qilayotgan xotinlaringizni siz uchun ona ham qilgan emas va asrandi bolalaringizni sizga farzand ham qilgan emas. Bularingiz og'zingiz bilan aytgan gaplaringizdir. Alloh esa haqni aytur va U to'g'ri yo'lga hidoyat qilur.
Ularni o'z otalari nomi bilan chaqiringlar. Ana shu Allohning nazdida to'g'ridir. Agar otalarini bilmasangiz, ular sizning din qardoshlaringiz va do'stlaringizdir. Bilmasdan qilgan xato narsangiz uchun sizga gunoh yo'q. Ammo dildan qasd qilgan bo'lsangiz, Alloh o'ta mag'firatli va o'ta rahmli zotdir.
Nabiy mo'minlar uchun o'zlaridan ko'ra haqlidir. Uning ayollari esa, ularning onalaridir. Allohning Kitobida qarindoshlar bir-birlariga boshqa mo'minlardan va muhojirlardan haqlidirlar. Faqat do'stlaringizga yaxshilik qilmog'ingiz mustasnodir. Bu Kitobda satrlar ila bitilmish.
Nabiylardan ahdu paymonlarini olganimizni esla! Sendan, Nuhdan, Ibrohimdan, Musodan va Iyso ibn Maryamdan ham. Biz ulardan salmoqli ahdu paymon oldik.
(Buni Alloh) sodiqlardan sadoqatlari haqida so'rash uchun qildi. Va kofirlarga alamli azobni tayyorlab qo'ydi.
Ey iymon keltirganlar! Allohning sizga bergan ne'matini eslang. O'shanda ustingizga lashkarlar kelgan edi. Bas, Biz ularning ustiga shamolni va siz ko'rmagan lashkarlarni yubordik. Alloh nima qilayotganingizni yaxshi ko'rib turguvchi edi.
O'shanda ular sizning ust va quyi tomoningizdan kelgan edilar. O'shanda ko'zlar tinib, jonlar halqumga kelgan edi va Alloh haqida turli gumonlar qilardingiz.
Ana shunda mo'minlar sinovga duchor bo'ldilar va shiddatli larzaga tushdilar.
O'shanda munofiqlar va qalblarida kasallik borlar: «Alloh va Uning Rasuli bizga yolg'ondan boshqani va'da qilmagan ekan», derdilar.
O'shanda ulardan bir toifasi: «Ey Yasrib ahli, bu yerda sizga turish imkoni yo'q. Bas, qaytinglar», dedi. Ulardan bir guruhlari Nabiydan izn so'rab: «Uylarimiz ochiq-sochiq qolgan», deydilar. Holbuki, ular ochiq-sochiq emas. Ular qochishdan boshqani iroda qilmaslar.
Agar ularning ustiga u (Madina)ning har tarafidan bostirib kirilsa, so'ngra ulardan fitna talab qilinsa, albatta, uni qilurlar. Hech kechikmaslar. Magar ozginagina.
Holbuki, ular bundan oldin ortga qarab qochmaslikka Allohga ahd bergan edilar. Allohga ahd esa, mas'uliyat bo'lgandir.
Sen: «Qochish sizga hech qanday foyda bermas. Demak, agar o'limdan yoki qatl bo'lishdan qochsangiz ham, juda oz huzurlanasiz, xolos», deb ayt.
Sen: «Agar sizga Alloh yomonlikni iroda qilsa yoki sizga rahmatni iroda qilsa, sizlarni undan to'sadigan kim bor?!» deb ayt. Ular o'zlariga Allohdan o'zga do'st va yordam berguvchi topa olmaslar.
Batahqiq, Alloh ichingizdagi (jihodga) to'siqlik qilguvchilarni ham va o'z birodarlariga: «Biz tomon keling», deyuvchilarni ham bilur. Ular jangga kelmaslar, illo, ozgina kelurlar.
Sizlarga nisbatan baxillik qilgan hollarida (kelurlar). Bas, xavf kelgan chog'da ularning senga o'lim talvasasidagi kishiga o'xshab, ko'zlari aylanib nazar solishlarini ko'rasan. Bas, xavf ketganda esa, yaxshilikka ochko'zlik qilib, sizlarga o'tkir tillar ila ozor berurlar. Ana o'shalar iymon keltirmaganlardir. Bas, Alloh amallarini behuda ketkazdi. Bu esa, Alloh uchun oson edi.
Ular ahzoblarni ketmagan deb hisoblarlar. Agar ahzoblar yana kelsalar, ular a'robiylar ichida, cho'lda bo'lib, sizning xabaringizni so'rab turishni orzu qilurlar. Agar sizning ichingizda bo'lganlarida ham, kamdan-kam jang qilgan bo'lur edilar.
Batahqiq, sizlar uchun–Allohdan va oxirat kunidan umidvor bo'lganlar uchun va Allohni ko'p zikr qilganlar uchun Rasulullohda go'zal o'rnak bor edi.
Mo'minlar ahzoblarni ko'rganlarida: «Bu bizga Alloh va Uning Rasuli va'da qilgan narsadir. Alloh va Uning Rasuli rost so'zlarlar», dedilar. Bu ularga iymon va taslimdan boshqa narsani ziyoda etmadi.
Mo'minlardan Allohga bergan va'dalariga sodiq qolgan kishilar bordir. Bas, ulardan ba'zilari ajalini topdi. Ba'zilari esa, intizor bo'lib turibdi. Ular biror narsani almashtirmadilar.
Alloh sodiqlarni sadoqatlari sababidan mukofotlash uchun va munofiqlarni Alloh xohlasa, azoblashi yoki tavbasini qabul qilishi uchundir. Albatta, Alloh o'ta mag'firatli va o'ta rahmlidir.
Va Alloh kufr keltirganlarni g'azablari ila ortlariga qaytardi. Ular hech bir yaxshilikka erisha olmadilar. Mo'minlar uchun urushda Allohning O'zi kifoya qildi. Va Alloh kuchli va aziz zotdir.
Va U zot ularga yordam bergan ahli kitoblardan bo'lganlarni qo'rg'onlaridan tushirdi va qalblariga qo'rqinch soldi. Bir guruhini o'ldirursizlar va bir guruhini asir olursizlar.
Va sizlarga ularning yerini, hovli-joylarini, molu mulklarini va qadamingiz yetmagan yerni meros qilib berdi. Alloh har bir narsaga qodir zotdir.
Ey Nabiy, jufti halollaringga: «Agar bu dunyo hayotini va uning ziynatini iroda qilsangiz, kelinglar, sizlarni bahramand qilay va chiroyli bo'shatish ila bo'shatib qo'yay.
Agar Allohni va Uning Rasulini va oxirat diyorini iroda qiladigan bo'lsangiz, bas, albatta, Alloh sizlardan go'zal amal qilguvchilarga ulug' ajrni tayyorlab qo'ygan», deb ayt.
Ey Nabiyning ayollari! Sizdan kim ochiq gunoh qilsa, unga beriladigan azob ikki marta ko'paytirilur. Bu esa, Alloh uchun oson bo'lgan ishdir.
Sizlardan kim Allohga va Uning Rasuliga mudom itoatda bo'lsa va yaxshi amal qilsa, uning ajrini ikki marta beramiz va uning uchun go'zal rizqni tayyorlaganmiz.
Ey Nabiyning ayollari! Sizlar ayollardan birortasi kabi emassiz. Agar taqvo qilsangiz, mayin so'z qilmang, yana qalbida kasali bor bo'lgan tama' qilib yurmasin. Gapirganda yaxshi gapni gapiringlar.
Viqor bilan uyingizda o'tiring. Ilgarigi johiliyatning ochiq-sochiqligi kabi ochiq-sochiq yurmang. Namozni to'kis ado eting, zakot bering, Allohga va uning Rasuliga itoat qiling. Albatta, Alloh sizdan kirni ketkazib, butunlay poklashni xohlaydi, ey ahli bayt!
Va uylaringizda tilovat qilinayotgan Allohning oyatlarini va hikmatni eslang. Albatta, Alloh o'ta latif va o'ta xabardor bo'lgan zotdir.
Albatta, muslimlar va muslimalar, mo'minlar va mo'minalar, davomli itoatkor erkaklar va davomli itoatkor ayollar, sadoqatli erkaklar va sadoqatli ayollar, sabrli erkaklar va sabrli ayollar, tavozu'li erkaklar va tavozu'li ayollar, sadaqa qilguvchi erkaklar va sadaqa qilguvchi ayollar, ro'za tutguvchi erkaklar va ro'za tutguvchi ayollar, farjlarini saqlovchi erkaklar va (farjlarini) saqlovchi ayollar, Allohni ko'p zikr qilguvchi erkaklar va (Allohni ko'p) zikr qilguvchi ayollar–o'shalarga Alloh mag'firatni va ulug' ajrni tayyorlab qo'ygandir.
Hech bir mo'min erkak va hech bir mo'mina ayol uchun Alloh va Uning Rasuli bir ishga hukm qilganida, o'z ishlarini o'zlaricha ixtiyor qilmoq yo'q. Kim Allohga va Uning Rasuliga osiy bo'lsa, bas, batahqiq, ochiq adashish-la adashibdi.
Esla, sen Alloh ne'mat bergan va sen ham ne'mat bergan shaxsga: «Juftingni o'zing ila tutib tur va Allohga taqvo qil», der eding. Va ichingda Alloh oshkor qilguvchi bo'lgan narsani maxfiy tutarding va odamlardan qo'rqarding, holbuki, Allohdan qo'rqmog'ing haqliroq edi. Qachonki Zayd undan o'z hojatini ado etgach, Biz seni unga uylantirdik. Toki mo'minlarga o'z asrandi bolalari xotinlarida ulardan hojatlarini ado qilishgach, tanglik bo'lmasin, deb. Va Allohning amri amal qilinishi lozim bo'lgandir.
Nabiyga Alloh unga farz qilgan narsada biron tanglik bo'lmas. Bu oldin o'tganlar haqida ham Alloh tutgan yo'ldir. Allohning amri belgilangan qadar bo'ldi.
Ular Allohning elchiligini yetkazadigan, Undangina qo'rqadigan, Allohdan boshqa hech kimdan qo'rqmaydigan zotlardir. Allohning O'zi hisob qilguvchilikka kifoyadir.
Muhammad sizlardan biron erkakning otasi bo'lgan emas. Lekin Allohning Rasuli va Nabiylarning so'nggisidir. Alloh har bir narsani o'ta bilguvchidir.
Ey iymon keltirganlar! Allohni ko'p zikr qilinglar.
Va ertayu kech uni poklab yod etinglar.
U sizlarni zulmatlardan nurga chiqarish uchun O'zi ham, farishtalari ham salovot aytadir. U mo'minlarga o'ta mehribon bo'lgan zotdir.
U zotga yo'liqadigan kundagi so'rashishlari salomdir. Va U zot ularga go'zal ajrni tayyorlab qo'ygandir.
Ey Nabiy, albatta, Biz seni guvohlik berguvchi, xushxabar eltguvchi va ogohlantirguvchi.
O'z izni ila Allohga da'vat qilguvchi hamda nurli chiroq qilib yubordik.
Mo'minlarga, albatta, ularga Allohdan ulug' fazlu marhamat bo'lishi haqida xushxabar ber.
Kofir va munofiqlarga itoat etma. Ularning ozorlariga parvo qilma. Allohga tavakkal qil. Vakil bo'lishga Allohning O'zi kifoyadir.
Ey iymon keltirganlar! Qachonki mo'minalarni nikohlab olsangiz, so'ngra ularni qo'l tekkizmay turib, taloq qilsangiz, ular zimmasida siz uchun idda o'tirish bo'lmas. Bas, siz ularni bahramand qiling va go'zal bo'shatish ila bo'shatib yuboring.
Ey Nabiy, Biz senga mahrlarini bergan juftlaringni, Alloh senga o'lja qilib bergan qo'l ostingdagi (cho'ri)larni, amakingning qizlari, ammalaringning qizlari, tog'angning qizlari, xolalaringning qizlaridan sen bilan hijrat qilganlarini halol qildik. Va agar bir mo'mina ayol o'z nafsini Nabiyga hadya etsa, Nabiy uni nikohlab olishni iroda qilsa, sen uchun maxsus halol qildik. Mo'minlarga emas. Ularga juftlari va qo'llari ostidagi mulk(cho'ri)lari haqida nimani farz qilganimizni bilurmiz. Buni senga tanglik bo'lmasligi uchun qildik. Alloh o'ta mag'firatli va o'ta rahmli zotdir.
Ulardan xohlaganingni nari qo'yib, xohlaganingni O'zingga olursan. O'zing chetlatganlardan birortasini istasang, senga gunoh bo'lmas. Shunday bo'lishi ularning ko'zlari quvonchga to'lishi, xafa bo'lmasliklari va hammalarining sen ularga bergan narsadan rozi bo'lishlariga yaqinroqdir. Alloh qalblaringizdagi narsani biladir va Alloh o'ta bilguvchi va o'ta halim zotdir.
Senga bundan boshqa ayollar halol bo'lmas va ularga boshqa zavjalarni almashtirishing ham bo'lmas. Agar o'shalarning husni seni ajablantirsa ham. Magar qo'lingda mulk bo'lgan (cho'ri) bo'lsa mumkin. Alloh har bir narsani kuzatib turguvchi zotdir.
Ey iymon keltirganlar! Nabiyning uylariga kirmang. Magar taomga izn berilganida, uning pishishiga muntazir bo'lmaydigan bo'lib (kiring). Lekin chaqirilsangiz, kiring-da, taomni yeb bo'lishingiz bilan tarqalib keting, gapga berilib, (qolib) ketmang. Albatta, bunday qilishingiz Nabiyga ozor beradir. U esa, sizlardan hayo qilardir. Alloh haqni (aytishdan) hayo qilmas. Qachonki ulardan biror narsa so'rasangiz, parda ortidan so'rang. Shunday qilmog'ingiz o'z qalblaringiz uchun ham, ularning qalblari uchun ham pokroqdir. Siz uchun Rasulullohga ozor berish va undan keyin uning juftlarini nikohingizga olishingiz hech qachon mumkin emas. Albatta, bunday qilmog'ingiz Allohning nazdida katta (gunoh)dir.
Gar bir narsani oshkor qilsangiz ham, maxfiy qilsangiz ham, albatta, Alloh barcha narsani o'ta bilguvchi zotdir.
Ularga o'z otalari, o'g'illari, aka-ukalari, aka-ukalarining o'g'illari, opa-singillarning o'g'illari, o'z ayollari va qo'llari ostida mulk bo'lgan (qul)lari haqida gunoh yo'qdir. (Ey Nabiyning ayollari,) Allohga taqvo qilinglar. Albatta, Alloh har bir narsaga shohid zotdir.
Albatta, Alloh va Uning farishtalari Payg'ambarga salovot ayturlar. Ey iymon keltirganlar! Siz ham unga salovot ayting va salom yuboring.
Albatta, Allohga va Uning Rasuliga ozor beradiganlarni Alloh bu dunyo va oxiratda la'natladi hamda ularga xorlovchi azobni tayyorlab qo'ydi.
Mo'min va mo'minalarga, ular biror narsa qilmasalar ham, ozor beradiganlar, batahqiq, o'z ustlariga ochiq bo'hton va gunohni olibdilar.
Ey Nabiy, juftlaringga, qizlaringga va mo'minlarning ayollariga ayt: jilboblarini o'zlariga yaqin qilsinlar. Ana o'sha ularning tanilmoqlari va ozorga uchramasliklari uchun yaqinroqdir. Alloh o'ta mag'firatli va rahmli zotdir.
Qasamki, agar munofiqlar, qalblarida marazi borlar va Madinada mish-mish tarqatuvchilar to'xtamasalar, seni ularga qarshi qo'zg'oturmiz. So'ngra ular u(Madina)da senga ozginadan boshqa qo'shni bo'la olmaslar.
La'natlangan hollarida, qaerda topilsalar, tutilurlar va o'ldirib tashlanurlar.
Ilgari o'tganlar haqida Alloh tutgan yo'l ham shudir. Allohning yo'liga hech badal topa olmassan.
Odamlar sendan (qiyomat ) soati haqida so'rarlar. Sen: «Uning ilmi faqat Allohning huzuridadir», deb ayt. Nedan bilursan, ehtimol o'sha soat yaqindir.
Albatta, Alloh kofirlarni la'natladi va ularga do'zaxni tayyorlab qo'ydi.
Ular unda abadiy bardavom qolurlar. Na bir do'st va na bir yordamchi topa olmaslar.
Yuzlari olov ichida aylantirilayotgan kunda ular: «Voy sho'rimiz qursin, koshki Allohga itoat qilsak edi, Rasuliga itoat qilsak edi», derlar.
Va: «Ey Robbimiz, albatta, biz boshliqlarimizga va kattalarimizga itoat qildik. Bas, ular bizni yo'ldan ozdirdilar.
Ey Robbimiz, sen ularga azobdan ikki hissa bergin va ularni katta la'natlash ila la'natla!» dedilar.
Ey iymon keltirganlar! Musoga ozor berganlar kabi bo'lmanglar. Bas, Alloh uni ular aytgan narsadan pokladi. Va u Allohning nazdida obro'li edi.
Ey iymon keltirganlar! Allohga taqvo qilinglar va to'g'ri so'z so'zlanglar.
Sizning amalaringizni solih qilur va gunohlaringizni mag'firat qilur. Kim Allohga va Uning Rasuliga itoat qilsa, batahqiq, buyuk zafarga erishibdir.
Albatta, Biz bu omonatni osmonlarga, yerga va tog'larga taklif qildik. Bas, ular uni ko'tarishdan bosh tortdilar va undan qo'rqdilar. Uni inson ko'tardi. Darhaqiqat, u o'ta zolim va o'ta johildir.
Alloh munofiqlar va munofiqalarni, mushriklar va mushrikalarni azoblashi uchun hamda mo'min va mo'minalarning tavbalarini qabul etish uchundir. Alloh o'ta mag'firatli va o'ta rahmli zotdir.