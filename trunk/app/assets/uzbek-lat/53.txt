Botayotgan yulduz bilan qasam.
Sizning birodaringiz adashgani ham, yo'ldan ozgani ham yo'q.
U havodan nutq qilmas.
U (Qur'on) vahiydan o'zga narsa emas.
Unga shiddatli quvvat egasi o'rgatdi.
Mirrat egasi. Bas ko'tarildi.
Va u oliy ufqda edi.
So'ngra yaqinlashdi va juda ham yaqin bo'ldi.
Bas, ikki kamon miqdoriday joygda bo'ldi. Balki undan ham yaqinroq keldi.
Va U zot bandasiga nimani vahiy qilgan bo'lsa, yetkazdi.
Qalb (ko'z) ko'rganini yolg'onga chiqarmadi.
U bilan o'zi ko'rgan narsa ustida tortishasizlarmi?!
Va darhaqiqat, uni boshqa safar ko'rdi.
Tugash daraxti oldida.
U(daraxt)ning huzurida ma'vo jannati bor.
O'shanda, daraxtni o'raydigan narsa o'rab turibdi.
Nigoh burilmadi ham, haddidan oshmadi ham.
Darhaqiqat, O'z Robbisining ulkan belgilaridan ko'rdi.
Lot va Uzzoni o'ylab ko'rdingizmi?
Va boshqasi-uchinchisi Manotni ham?
Sizlarga erkag-u, U zotga ayolmi?
Undoq bo'lsa, bu noto'g'ri taqsim-ku!
U(but)lar siz va ota-bobolaringiz qo'ygan nomlardan o'zga hech narsa emas. Alloh bunga hech hujjat tushirgan emas. U (mushrik)lar Robbilaridan hidoyat kelganiga qaramay gumon va havoyi nafs xohishiga ergasharlar, xolos.
Yoki har inson nimani xohlasa, shu bo'lurmi?
Zero, oxirat ham, dunyo ham Allohnikidir.
Osmonlarda qanchadan-qancha farishtalar mavjud, ularning shafoati hech foyda bermas. Magar Alloh O'zi xohlagan va rozi bo'lganlarga izn bersagina.
Albatta, oxiratga iymon keltirmaganlar farishtalarni ayol nomi bilan nomlarlar.
Ularda bu haqda hech qanday ilm yo'q. Gumondan boshqa narsaga ergashmaslar. Albatta, gumon haqiqat o'rniga o'tmas.
Bizning zikrimizga orqa o'girgan, hayoti dunyodan boshqani xohlamaydiganlardan yuz o'gir.
Ularning erishgan ilmlari mana shu. Albatta, Robbing Uning yo'lidan adashganlarni bilguvchidir va hidoyatdagilarni ham bilguvchidir.
Osmonlaru yerdagi barcha narsalar Allohnikidir. U yomonlik qilganlarni amaliga yarasha jazolar va yaxshilik qilganlarni go'zal(mukofot)ila mukofotlar.
Ular kichik gunohlardan boshqa katta gunohlar va fahsh ishlardan chetda bo'ladiganlardir. Albatta, Robbing mag'firati keng zotdir. U sizlarni tuproqdan paydo qilganda ham, onalaringiz qorinlarida homilalik chog'ingizni ham yaxshi biluvchidir. Shundoq ekan, o'zingizni oqlamang, U kim taqvodorligini yaxshi biladir.
Yuz o'girib ketganni ko'rmadingmi?!
U ozgina berdi va to'xtatdi.
Uning huzurida g'ayb ilmi boru, u ko'rib turibdimi?!
Yoki Musoning sahifalaridagi so'zlar xabari unga berilmadimi?
Va vafo qilgan Ibrohimning?
«Hech bir gunohkor jon boshqaning gunohini ko'tarmas.
Har bir insonga o'z qilganidan boshqa narsa yo'q.
Va, albatta, uning qilmishi tezda ko'rinar.
So'ngra jazo yoki mukofoti to'liq berilar», deb.
Va, albatta,intiho Robbing huzuridadir.
Va, albatta, kuldirgan ham O'zi, yig'latgan ham O'zi.
Albatta, o'ldirgan ham O'zi, tiriltirgan ham O'zi.
Albatta, ikki juftni; erkak va ayolni yaratgan ham O'zi.
Nutfadan, oqib tushganda.
Va, albatta, keyingi paydo qilish zimmasidagi zot ham O'zi.
Va, albatta, behojat qilgan ham O'zi, badavlat qilgan ham O'zi.
Va, albatta She'roning Robbisi ham Uning O'zi.
Va, albatta, birinchi Odni halok qilgan ham O'zi.
Va Samudni boqiy qoldirmagan ham O'zi.
Va bundan oldin Nuh qavmini (halok qilgan ham O'zi).Chunki ular o'ta zolim va o'ta tug'yonga ketgan edilar.
Va to'ntarilganni qulatgan (ham O'zi).
Bas, ularni o'ragan narsa o'rab oldi.
Shunday ekan, Robbingning qaysi ne'matlariga shak keltirasan?
Bu avvalgi ogohlantiruvchilar kabi bir ogohlantiruvchidir.
Yaqinlashuvchi yaqinlashdi.
Uni Allohdan boshqa kashf qiluvchi yo'q.
Bu so'zdan sizlar ajablanasizlarmi?
Va kulasizlar-u, yig'lamaysizlarmi?
Va holbuki, sizlar beparvosizlar.
Bas, Allohga sajda va ibodat qilinglar.