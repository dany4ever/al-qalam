Osmonlardagi narsalar va yerdagi narsalar Uniki bo'lgan Allohga hamd bo'lsin. Oxiratdagi hamd ham Unikidir. Va U o'ta hikmatli, o'ta xabardor zotdir.
U yerga nima kirsa va undan nima chiqsa, biladir, osmondan nima tushsa va unga nima chiqsa, biladir. Va U o'ta rahmli va o'ta mag'firatli zotdir.
Kufr keltirganlar: «Bizga (qiyomat) soati kelmas», dedilar. Sen: «Yo'q! G'oyibni bilguvchi Robbim ila qasamki, u sizlarga albatta kelur. U zotdan osmonlaru yerdagi zarra vaznicha, undan kichik narsa ham, katta narsa ham g'oyib bo'lmas. Illo, hammasi ochiq kitobdadir», deb ayt.
Iymon keltirgan va yaxshi amallarni qilganlarni mukofotlash uchun. Ana o'shalarga, mag'firat va go'zal rizq bordir.
Bizning oyatlarimizni ojiz qoldirguvchi bo'lish uchun harakat qilganlarga esa, ana o'shalarga, alamli jazodan iborat azob bordir.
Ilm berilganlar senga Robbingdan nozil qilingan narsani ayni haq deb va aziz va maqtalgan zotning yo'liga hidoyat qilur deb bilurlar.
Kufr keltirganlar esa: «Sizlarga butunlay titilib bitgan chog'ingizda albatta yangitdan yaratilishingiz xabarini berayotgan kishini ko'rsataylikmi?!
U Allohga nisbatan yolg'on to'qidimi yoki jinni bo'lib qoldimi?« dedilar. Yo'q! Oxiratga iymon keltirmaydiganlar azobda va yiroq zalolatdadirlar.
Axir, ular osmonu yerdagi, oldilaridagi narsalarni, ortlaridagi narsalarni ko'rmaydilarmi?! Agar xohlasak, ularni yerga yutdirib yuborurmiz yoki ustlariga osmondan parchalar tushirurmiz. Albatta, bunda (Allohga) qaytguvchi har bir banda uchun oyat-belgi bordir.
Batahqiq, Biz Dovudga O'zimizdan fazl berdik. «Ey tog'lar, u bilan birga (tasbihni) qaytar va qushlar ham», (dedik). Va unga temirni yumshoq qildik.
Va unga: «Sovutlar qilgin va bichimini o'lchovli qil. Solih amallar qilinglar. Albatta, Men nima amal qilayotganingizni yaxshi ko'rib turguvchiman», dedik.
Va Sulaymonga shamolni (berdik). U(shamol)ning ertalab ketishi bir oylik, kechqurun qaytishi bir oylik yo'l edi. Unga mis bulog'ini oqizib qo'ydik va jinlardan Robbining izni ila uning huzurida ishlaydiganlari bor edi. Ulardan kim amrimizdan chiqsa, unga qattiq olov azobini totdiramiz.
U(jin)lar unga mehroblar, haykallar, hovuzlar kabi laganlar va sobit qozonlardan xohlaganini qilib berishar edi. Ey Oli Dovud, shukr qilinglar! Bandalarimdan shukr qilguvchilari ozdir.
Qachonki, Biz u(Sulaymon)ga o'limni hukm etganimizda, ularga uning o'limi haqida asosini yeyayotgan yog'och qurtidan boshqa hech bir narsa dalolat qilmadi. Qachonki, u yiqilganda, jinlarga, agar ular g'aybni bilganlarida, xorlovchi azobda qolmagan bo'lishlari ayon bo'ldi.
Batahqiq, saba'liklar uchun o'z maskanlarida oyat-belgi bor edi–o'ng va chapdan ikki bog' bor edi. «Robbingiz rizqidan yeng va Unga shukr qiling! Ne go'zal yurtingiz va o'ta mag'firatli Robbingiz (bor)», (dedik).
Ular yuz o'girdilar. Bas, Biz ustlariga arim selini yubordik va ularning ikki bog'larini achchiq mevali, yulg'unzor va bir ozgina sidrli ikki «bog'»ga aylantirdik.
Ularni noshukrlik qilganlari uchun ana shundoq jazoladik. Biz faqat o'ta noshukrlargagina jazo berurmiz.
Biz ular bilan O'zimiz barakali qilgan shaharlar orasida ketma-ket qishloqlar qilib, ular orasidagi yurishni o'lchovli etib qo'ygan va «Ularda kechalar ham, kunduzlar ham omonlik-la yuravering» (degan edik).
Ular: «Ey Robbimiz, safarlarimiz orasini uzoq qil!» dedilar va o'zlariga zulm qildilar. Bas, Biz ularni hikoyalarga aylantirdik va butunlay parcha-parcha qilib tashladik. Albatta, bunda har bir o'ta sabrli va o'ta shukrli uchun oyat-belgilar bordir.
Batahqiq, iblis ular haqidagi gumonini ro'yobga chiqardi. Bas, faqat bir guruh mo'minlardan boshqalari unga ergashdilar.
Holbuki, uning ular ustidan hech bir hukumronligi bo'lmas edi. Magar, Biz oxiratga iymon keltiradiganni, unda (oxiratda) shaki bordan ayrishimiz uchun bo'ldi. Robbing har bir narsani muhofaza qilguvchidir.
Sen: «Allohdan o'zga gumon qilgan (ilohlaringizga) duo qilaveringlar-chi?! Ular osmonlaru yerda zarra vaznicha narsaga molik emaslar. Ularga bu(ikki)larida sheriklik ham yo'q. Va U zotga ulardan birorta yordamchi ham yo'q«, deb ayt.
U zotning huzurida faqat O'zi izn berganlardan boshqaning shafoati manfaat bermas. Toki qalblaridan qo'rqinch ketgach: «Robbingiz nima dedi?» derlar. «Haqni», derlar. U oliy va buyuk zotdir.
Sen: «Sizga osmonlaru yerdan kim rizq berur?» deb ayt. «Alloh. Albatta, biz yoki siz hidoyatda yoxud ochiq-oydin zalolatdadirmiz».
Sen: «Sizlar biz qilgan jinoyatdan so'ralmassiz, biz esa siz qilgan amaldan so'ralmasmiz», deb ayt.
Sen: «Robbimiz bizlarni jamlar, so'ngra haq ila oramizni ochiq qilur. U o'ta ochguvchi va o'ta bilguvchidir», deb ayt.
Sen: «U zotga sheriklar qilib tiqishtirganlaringizni menga ko'rsating. Yo'q! Faqat aziz va hakim bo'lgan Allohgina bordir», deb ayt.
Biz seni barcha odamlarga faqat xushxabarchi va ogohlantirguvchi qilib yubordik. Lekin odamlarning ko'plari bilmaslar.
Ular: «Agar rostgo'y bo'lsangiz, bu va'da qachon bo'lur?» derlar.
Sen: «Sizga bir kunning va'dasi bor. Undan bir on ortga ham qola olmassiz, oldin ham keta olmassiz», deb ayt.
Kufr keltirganlar: «Ushbu Qur'onga ham, undan oldingi narsaga ham hech iymon keltirmaymiz», dedilar. Agar sen o'sha zolimlarni Robbilari huzurida turg'azib qo'yilganlarida bir-birlariga gap qaytarayotganlarini ko'rsang edi. O'shanda zaif sanalganlar mutakabbirlik qilganlarga: «Siz bo'lmaganingizda, albatta, biz mo'min bo'lar edik», derlar.
Mutakabbirlik qilganlar zaif sanalganlarga: «Sizga hidoyat kelganidan keyin biz sizni undan to'sdikmi?! Yo'q! O'zingiz jinoyatchi bo'ldingiz», derlar.
Zaif sanalganlar mutakabbirlik qilganlarga: «Yo'q! Kechayu kunduzning makr-hiylasi (to'sdi). O'shanda sizlar bizni Allohga kufr keltirishimizga, Unga tengdoshlar qo'shishimizga amr qilar edingiz», dedilar. Ular azobni ko'rgan chog'larida nadomatni ichlarida tutdilar. Biz kufr keltirganlarning bo'yinlariga kishanlar soldik. Ular faqat qilib yurgan amallariga yarasha jazolanurlar.
Qaysiki bir shahar-qishloqqa ogohlantirguvchi yuborsak, albatta, uning maishatbozlari: «Biz, albatta, siz ila yuborilgan narsaga kufr keltirguvchilarmiz», dedilar.
Ular: «Bizning molu dunyomiz, bola-chaqamiz ko'proq. Biz azoblanguvchi emasmiz», derlar.
Sen: «Albatta, Robbim xohlagan kishisiga rizqni keng qilur va tor qilur. Lekin odamlarning ko'plari bilmaslar», deb ayt.
Na molu dunyolaringiz va na bola-chaqalaringiz sizni Bizning huzurimizga yaqin qila olmas. Magar kim iymon keltirgan va solih amal qilgan bo'lsa, ana o'shalargagina qilgan amallari tufayli ko'paytirilgan mukofot bordir. Ular (jannat) boloxonalarida omonlikdadirlar.
Bizning oyatlarimizni ojiz qoldirish uchun harakat qiladiganlar esa, ana o'shalar azob ichiga hozir qilinganlardir.
Ayt: «Albatta, Robbim rizqni O'z bandalaridan kimni xohlasa o'shanga keng qilur va tor qilur. Har bir infoq qilgan narsangizning o'rnini U to'ldirur. U zot rizq berguvchilarning yaxshisidir».
Ularning barchalarini jamlaydigan, so'ngra U zot farishtalarga: «Anavilar sizlarga ibodat qilgan edilarmi?» deydigan kunda.
Ular: «Sen poksan! Sen bizning valiymizsan! Ular emas! Yo'q! Ular jinlarga ibodat qilar edilar. Ko'plari o'shalarga iymon keltirguvchidirlar», derlar.
Bugungi kunda bir-biringiz uchun manfaatga ham, zararga ham molik emassizlar. Va zulm qilganlarga: «O'zingiz yolg'onga chiqarib yurgan olovning azobini tatib ko'ring», dermiz.
Qachonki ularga Bizning ochiq-oydin oyatlarimiz tilovat qilinsa: «Bu sizni ota-bobolaringiz ibodat qilib yurgan narsadan to'smoqni iroda qiladigan odam, xolos», dedilar va «Bu to'qilgan uydirmadan boshqa narsa emas», dedilar. Va kufr keltirganlar o'zlariga haq kelgan chog'da: «Bu ochiq-oydin sehrdan boshqa narsa emas», dedilar.
Holbuki Biz ularga dars oladigan kitoblarni bermagan edik. Shuningdek, sendan oldin ularga biror ogohlantirguvchi ham yubormagan edik.
Ulardan ilgari o'tganlar ham (Payg'ambarlarni) yolg'onchi qilgan edilar.
Sen: «Men sizga birgina nasihat qilaman: Alloh uchun xolis, yakka-yakka va to'p-to'p turib bir fikr yuritib ko'ringlar. Sohibingizda jinga oid hech narsa yo'q. U sizlarga shiddatli azobdan oldingi ogohlantirguvchi, xolos», deb ayt.
Sen: «Men sizlardan hech bir ajr-haq so'ramadim. Bas, u sizga bo'lsin. Mening ajrim faqat Allohning zimmasida. U zot har bir narsaga O'zi shohiddir», deb ayt.
Sen: «Albatta, Robbim haqni otur. U zot g'ayblarni o'ta bilguvchidir», deb ayt.
Sen: «Haq keldi! Botil boshlay olmas va qaytara ham olmas», deb ayt.
Sen: «Agar men zalolatga ketgan bo'lsam, o'z zararimga keturman. Agar hidoyat topsam, Robbim menga vahiy qilgan narsa tufayli topurman. Albatta, U zot o'ta eshitguvchi, yaqindir», deb ayt.
Agar ularning talvasaga tushishlarini, endi qochib qutulish yo'q va yaqin makondan tutilishlarini bir ko'rsang edi?
Ular: «Unga iymon keltirdik», derlar. Endi, uzoq bir makondan qo'llari qandoq yetsin?!
Holbuki, unga oldin kufr keltirgan edilar. G'oyibga uzoq joydan tosh otar edilar.
Va ular bilan o'zlari ishtaha qilgan narsaning orasi to'sildi. Xuddi oldin o'tgan maslakdoshlari kabi. Albatta, ular shak-shubha ichida edilar.