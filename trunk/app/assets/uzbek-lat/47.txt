Kufr keltirgan va Allohning yo'lidan to'sganlarning amallarini U zot botil qildi.
U zot iymon keltirgan, solih amallarni qilgan va Muhammadga nozil qilingan narsa(Qur'on)ga–holbuki u Robbilaridan kelgan haqdir–iymon keltirganlarning ayblarini berkitur va ahvollarini yaxshilar.
Undoq bo'lishiga, albatta, kufr keltirganlarning botilga ergashganlari va iymon keltirganlarning Robbilaridan bo'lgan haqqa ergashganliklari sababdir. Alloh kishilarga o'zlarining misollarini shunday keltiradi.
Qachonki kufr keltirganlar bilan to'qnashsangiz, bas, bo'yiniga urmoq kerak. Vaqtiki, ularni tor-mor qilsangiz, bas, mahkam bog'lang. So'ngra yoki minnat, yoki tovon olishdir. Hattoki urush o'z anjomlarni qo'yguncha. Ana shunday. Alloh xohlasa, ulardan O'zi g'olib kelardi, lekin ba'zilaringizni ba'zilaringiz ila sinash uchun (qildi). Alloh yo'lida qatl qilinganlarning amallarni U zot hech zoe qilmas.
Albatta, ularni hidoyat qilar va ahvollarni yaxshilar.
Hamda O'zi ularga ta'riflab bergan jannatga kiritar.
Ey iymon keltirganlar! Agar Allohga yordam bersangiz, sizga ham yordam beradir va qadamlaringizni sobit qiladir.
Va kufr keltirganlarga baxtsizlik va amallarini zoe qilish bo'lur.
Bu ularning Alloh nozil qilgan narsani xush ko'rmaganlari sababidandir. Bas, U zot amallarini botil qildi.
Er yuzida yurib, o'zlaridan avvalgilarning oqibati qandoq bo'lganligiga nazar solmaslarmi? Alloh ularni vayron qildi-ku! Kofirlarga ham shunga o'xshash bo'lur.
Shundoq bo'lishi, albatta, Alloh iymon keltirganlarga do'st ekanligidan va albatta, kofirlarga do'st yo'qligidandir.
Albatta, Alloh iymon keltirganlar va yaxshi amal qilganlarni tagidan anhorlar oqib turgan jannatlarga kiritur. Kufr keltirganlar huzur qilurlar va xuddi chorva hayvonlari yegandek yerlar va do'zax ularning joyidir.
Ko'pgina shaharlar seni chiqargan shaharingdan ko'ra quvvatliroq edi, ularni halok qildik. Bas, ularga nusrat beruvchi yo'qdir.
O'z Robbisidan (aniq) hujjatga ega bo'lgan shaxs yomon amali o'ziga ziynatli ko'ringan va havoi nafsiga ergashganlarga o'xshashi mumkinmi?!
Taqvodorlarga va'da qilingan jannatning misoli: ichida aynimagan suvli anhorlari, ta'mi o'zgarmagan sutli anhorlari, ichuvchilarga lazzatbaxsh xamr-sharobli anhorlari, musaffo asalli anhorlari bor. Ular uchun u yerda barcha mevalar va o'z Robbilaridan mag'firat bor. O'shalar otashda mangu qoluvchi va o'ta qaynoq suv ila sug'orilib, ichaklari titilib ketgan kimsaga o'xshaydilarmi?
Va ulardan senga quloq osadiganlari bor. Huzuringdan chiqqanlarida esa, ilm berilganlarga: «Hali u nima dedi?» derlar. Ana o'shalar qalblariga Alloh tamg'a bosganlar va havoi nafslariga ergashganlardir.
U zot hidoyat topganlarning hidoyatini ziyoda qilgay va ularning taqvolarini bergay.
Ular (qiyomat) soatining birdan kelishidan boshqa narsaga intizor bo'lishayotgani yo'q. Darvoqe', alomatlari kelib ham qoldi. Agar u kelib qolsa, ular qaerdan eslatma olurlar?!
Bas, bilgin: Allohdan o'zga ibodatga sazovor zot yo'q, o'zingning, mo'minlarning va mo'minalarning gunohlarini mag'firat qilinishini so'ra. Alloh sizlarning kezar joylaringizni ham, borar joylaringizni ham bilur.
Va iymon keltirganlar, biron sura nozil qilinsa edi, derlar. Vaqtiki, aniq sura nozil qilinib, unda urush zikr qilinsa, qalblarida kasali borlarni senga jon berayotganning qarashidek qarayotganini ko'rasan.
Ularga toat va yaxshi so'z yaxshiroqdir, bas, ish jiddiylashganda, Allohga sodiq qolsalar, o'zlariga yaxshi bo'lur edi.
Ehtimol, (iymondan) yuz o'girsangiz, yer yuzida fasod qilib, qardoshlik rishtalarini uzarsiz?!
Ana o'shalarni Alloh la'natladi, ularni kar qildi va ko'zlarini ko'r qildi.
Qur'onni tadabbur ila o'ylab ko'rmaslarmi? Yoki qalblarida qulf bormi?
Albatta,hidoyat ravshan bo'lgandan so'ng ortlariga qaytganlarga shayton ziynatlab ko'rsatdi va ularni o'sha yo'lladi.
Undoq bo'lishligi, albatta, ularning Alloh nozil qilgan narsani xush ko'rmaganlarga: »Sizlarga ba'zi ishlarda itoat qilamiz», deyishlari sababidandir. Va holbuki Alloh sir-asrorlarini bilib turibdi.
Farishtalar yuzlariga va ortlariga urib jonlarini olayotganlarida qandoq bo'larkin?!
Bunday bo'lishi, albatta ularning Allohni g'azablantirgan narsaga ergashganlari va Uning roziligini xush ko'rmaganliklari sababidandir. Bas, U zot amallarini habata qildi.
Qalblarida kasal borlar, Alloh ularning qattiq hasadlarini oshkor qilmaydi, deb hisoblaydilarmi?!
Agar xohlasak, Biz ularni senga ko'rsatamiz, ta'kidki, sen ularni siymolaridan taniysan, albatta, sen ularni gap ohanglaridan taniysan. Alloh amallaringizni bilib turur.
Va ta'kidki, Biz sizlarni sinaymiz, toki sizlardan mujohidlarni, sabrlilarni bilsak va xabarlaringizni imtihon etsak.
Albatta, kufr keltirganlar va Allohning yo'lidan to'sganlar hamda hidoyat aniq bo'lgandan so'ng Payg'ambarga qarshi chiqqanlar Allohga hech zarar keltira olmaslar. Va ularning amallarini U zot habata qilur.
Ey iymon keltirganlar! Allohga itoat eting va Rasulga itoat eting. Va amallaringizni botil qilmangiz.
Albatta kufr keltirganlar va Allohning yo'lidan to'sgan, so'ngra kofir hollarida o'lganlarni Alloh hech-hech mag'firat qilmas.
Bas, bo'sh kelmanglar va o'zingiz ustun bo'lib turib, yarashga chaqirmanglar. Alloh siz bilan va amallaringizni hech-hech kamaytirmas.
Albatta, bu dunyo hayoti o'yin va ko'ngil xushidir va gar iymon keltirsangiz va taqvo qilsangiz, U zot ajrlaringizni berur va molu dunyolaringizni so'ramas.
Agar sizdan ularni so'rasa, qiynasa, baxillik qilursizlar va kek-hiqdlaringizni chiqaradir.
Hoy sizlar! Anavilar! Allohning yo'lida nafaqa qilishga chaqirilsangiz, bas, ba'zilaringiz baxillik qilursizlar. Va kim baxillik qilsa, albatta, o'ziga baxillik qiladir. Va, holbuki, Alloh boy, sizlar kambag'alsizlar. Va agar siz yuz o'girib ketsangiz, U zot sizdan boshqa qavmni o'rningizga keltirur, ular esa sizlarga o'xshagan bo'lmaslar.