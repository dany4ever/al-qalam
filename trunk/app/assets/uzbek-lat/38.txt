Sod. Zikr sohibi bo'lmish Qur'on ila qasam.
Ammo kufr keltirganlar kibru havo va muxoliflikdadirlar.
Biz ulardan ilgari ham qancha asrlarni halok etganmiz. Ular (yordam so'rab) nido qildilar. Ammo qochib qutulish vaqti emas edi.
Ularning ichlariga o'zlaridan ogohlantirguvchi kelganidan ajablandilar va kofirlar: «Bu (odam) sehrgar va kazzobdir.
U xudolarni bitta xudo qildimi?! Albatta, bu ajablanarli narsa!» dedilar.
Ularning a'yonlari: «Yuringlar, xudolaringiz to'g'risida sabr qilinglar. Albatta, bu qasddan qilinayotgan narsadir.
Biz bu haqda oxirgi millatdan eshitganimiz yo'q. Bu to'qilgandan boshqa narsa emas.
Bizning ichimizdan o'shanga zikr nozil qilinibdimi?!» deb turib ketdilar. Yo'q! Ular Mening zikrim haqida shak-shubhadadirlar. Yo'q! Ular azobimni tatib ko'rmadilar.
Yoki ularning huzurida azizu o'ta sahovatli Robbingning rahmat xazinasi bormi?
Yoki osmonlaru yerning va ular orasidagi narsalarning mulki ularnikimi? Bas, unda sabablari ila (osmonga) ko'tarilsinlar!
Anavi yerdagi yengilgan firqalardan bo'lgan qandaydir lashkar.
Ulardan oldin ham Nuh qavmi, Od, qoziqlar egasi Fir'avn ham yolg'onchi qilgan.
Va Samud, Lut qavmi va daraxtzor egalari ham. Firqalar o'shalardir.
Barchalari, albatta, Payg'ambarlarni yolg'onchi qildilar. Bas, Mening iqobim haq bo'ldi.
Ana o'shalar bir lahzaga kechikmay keladigan birgina qichqiriqdan boshqa narsaga intizor bo'layotganlari yo'q
Ular: «Ey Robbimiz, bizga hisob kunidan ilgari nasibamizni tezroq ber!» dedilar.
Ular aytayotgan narsalarga sabr qil. Quvvat sohibi bo'lgan bandamiz Dovudni esla. Albatta, u o'ta qaytguvchidir.
Albatta, Biz unga tog'larni bo'ysundirdik. Ular u bilan kechki paytu ertalab tasbih aytardilar.
To'plangan holdagi qushlarni ham. Barchalari U zotga o'ta qaytguvchilardir.
Va Biz unga mulkini quvvatli qilib berdik hamda hikmatni va hal qilguvchi kitobni berdik.
Senga da'volashganlarning xabari keldimi? O'shanda ular mehrobga chiqishgan edi.
O'shanda ular Dovudning oldiga kirishgan edi. Bas, u ulardan qo'rqib ketdi. Ular: «Qo'rqma, bular–ikki da'volashguvchi tomon. Biz bir-birimizga zulm qildik. Bas, oramizda haq ila hukm chiqar. Jabr qilma. Bizlarni to'g'ri yo'lga hidoyat qil», dedilar.
«Mana bu mening birodarim. Uning to'qson to'qqizta sovlig'i bor. Mening esa, birgina sovlig'im bor. Bas, u: «Uni ham mening kafolatimga ber», dedi va so'zlashuvda mendan ustun chiqdi».
U : «Darhaqiqat, sening sovlig'ingni so'rab, o'z sovliqlariga (qo'shish) bilan senga zulm qilibdir. Albatta, ko'p sheriklar bir-birlariga zulm qilurlar. Magar iymon keltirib, solih amal qilganlargina (qilmaslar). Ular juda ham oz», dedi. Va Dovud Biz uni sinaganimizni bildi-da, tezda Robbiga istig'for aytib, sajdaga yiqildi va tavba qildi.
Bas, Biz uning o'sha(xatosi)ni mag'firat qildik. Albatta, uning uchun huzurimizda yaqinlik va go'zal oqibat bordir.
Ey Dovud, albatta, Biz seni yer yuzida xalifa qildik. Bas, odamlar orasida haq ila hukm yurit. Havoi nafsga ergashma! Yana u seni Allohning yo'lidan adashtirmasin. Albatta, Allohning yo'lidan adashadiganlarga unutganlari uchun hisob kunida shiddatli azob bordir.
Biz osmonu yerni va ularning orasidagi narsalarni behuda yaratganimiz yo'q. Bu kufr keltirganlarning gumonidir. Bas, kufr keltirganlar uchun do'zax(azobi)dan voy bo'lsin!
Yo'q! Biz iymon keltirib, solih amallar qilganlarni yer yuzida buzg'unchilik qiluvchilar kabi qilarmidik?! Yo'q! Biz taqvodorlarni fojirlar kabi qilarmidik?!
Biz senga nozil qilgan Kitob muborakdir. Aql egalari uning oyatlarini tadabbur qilishlari va eslashlari uchundir.
Va Biz Dovudga Sulaymonni hadya qildik. U qanday ham yaxshi bandadir. Albatta, u o'ta qaytguvchidir.
Esla, bir oqshom unga gijinglab turgan uchqur otlar ko'rsatildi.
U: «Albatta, men Robbimning zikridan ko'ra dunyo ishqiga berilib ketib, hatto(quyosh) parda ila berkinibdi-ku!
Ularni menga qaytaring!» dedi. So'ngra ularning oyoq va bo'yinlarini «silay» boshladi!
Batahqiq, Biz Sulaymonni sinadik. Uning kursisiga jasadni tashladik. So'ngra u tavba qildi.
U: «Ey Robbim, meni mag'firat qilgin va menga o'zimdan keyin biror kishiga muyassar bo'lmaydigan mulkni hadya etgin. Albatta, sen ko'plab atolarni berguvchisan», dedi.
Bas, Biz unga shamolni bo'yinsundirdik, u iroda qilgan tomonga mayin esaveradi.
Yana barcha binokor va g'avvos shaytonlarni ham.
Va boshqalarini ham kishanlangan holda to'plab (bo'yinsundirdik).
Bu Bizning ato etgan narsamizdir. In'om et yoki tutib qol, hisob yo'q.
Va, albatta, uning uchun huzurimizda yaqinlik va go'zal oqibat bordir.
Bizning bandamiz Ayyubni esla. O'shanda u Robbiga nido qilib: «Albatta, meni shayton mashaqqat va azob ila tutdi», dedi.
«Oyog'ing ila tepgin! Bu cho'miladigan va ichiladigan sovuq (suv)», (deyildi).
Va biz unga ahlini va yana ular bilan birga misllarichani ham hadya etdik. Bu Bizdan rahmat o'laroq va aql egalariga eslatma uchun bo'ldi.
«Qo'lingga bir dastani ol-da, u bilan ur. Qasamingni buzma», (deyildi). Biz uni sabrli topdik. U qanday ham yaxshi banda. Albatta, u o'ta qaytguvchidir.
Qo'llar va ko'zlar sohiblari bo'lgan bandalarimiz Ibrohim, Ishoq va Ya'qublarni esla.
Albatta, Biz ularni xolis bir xislat-la ajratdik. U (oxirat) diyorini eslash edi.
Albatta, ular Bizning huzurimizda tanlangan axyorlardandir.
Ismoil, al-Yasa' va Zul-Kiflni ham esla. Barchalari axyorlardandir.
Bu eslatmadir. Albatta, taqvodorlar uchun go'zal oqibat.
Ular uchun eshiklari ochiq adn jannatlari bordir.
U yerda yonboshlagan hollarida undagi ko'plab mevalar va sharoblardan chaqirarlar.
Ularning huzurida ko'zlarini (nomahramdan) tiygan tengdosh (hur)lar bordir.
Bu sizga hisob kuni uchun va'da etilgan narsalardir.
Albatta, bu Bizning (beradigan) rizqimizdir. Uning 'ech tugashi yщqdir.
(Ish) bundaydir. Albatta, tug'yonga ketguvchilar uchun yomon oqibat.
Jahannam bordir. Unga kirurlar. Bas, u qanday ham yomon yotoq!
Mana buni tatib tursinlar, qaynoq suv va yiringni!
Va boshqa uning shaklidagi qo'sha-qo'sha(azob)larni ham.
«Mana bu guruh ham siz bilan birga bostirib kirguvchidir. Ularga marhabo yo'q. Ular, albatta, jahannamga kirguvchilardir», (deyyulur).
Ular: «Yo'q! O'zingizga marhabo yo'q! Sizlar o'sha (jahannam)ni bizga taqdim qildingiz! Bas, u naqadar yomon qarorgoh!» derlar.
Ular: «Ey Robbimiz, bizga bu(jahannam)ni kim taqdim etgan bo'lsa, unga do'zaxda ikki barobar azobni ziyoda qil!» derlar.
Ular: «Bizga nima bo'ldi? Yomonlardan hisoblab yurgan kishilarimizni ko'rmayapmiz?
Biz ularni masxara qilib olgan edikmi?! Yoki ko'zlar ulardan toydimi?!» derlar.
Albatta, mana shu haqdir–do'zax ahlining o'zaro tortishuvidir.
Sen: «Men faqat ogohlantirguvchiman, xolos. Hech bir ibodatga sazovor zot yo'qdir, magar yagona va o'ta qahrli Allohgina bor.
U osmonlaru yerning va ularning orasidagi narsalarning Robbi, Azizu G'affordir», deb ayt.
«Bu ulug' bir xabardir.
Siz bo'lsangiz, undan yuz o'girmoqdasiz.
Mening oliy to'plam haqida ular tortishayotganlarida hech bilimim bo'lmagan edi.
Menga faqat o'zimning ochiq-oydin ogohlantirguvchi ekanligimgina vahiy etilur», deb ayt.
Esla! O'shanda Robbing farishtalarga: «Albatta, men loydan bashar yaratguvchidirman.
Bas, qachonki uni rostlab, ichiga ruhimdan puflaganimda, unga sajda qilib yiqilinglar!» degan edi.
Bas, farishtalar barchalari jamlanib, sajda qildilar.
Magar Iblisgina mutakabbirlik qildi va kofirlardan bo'ldi.
U zot: «Ey Iblis, O'z qo'lim bilan yaratgan narsaga sajda qilishingdan seni nima man qildi?! Mutakabbirlik qildingmi?! Yoki oliy darajalilardan bo'ldingmi?!» dedi.
U: «Men undan yaxshiman. Meni olovdan yaratgansan. Uni loydan yaratgansan», dedi.
U zot: «Sen undan chiq! Bas, albatta, sen quvilgansan.
Va, albatta, senga jazo kunigacha Mening la'natim bo'lgay», dedi.
U: «Ey Robbim, menga ular qayta tiriltirilajak kungacha muhlat bergin!» dedi.
U zot: «Sen muhlat berilganlardansan.
Ma'lum vaqtli kungacha», dedi.
U: «Sening izzating ila qasamki, men ularning barchasini ig'vo qilaman.
Magar ulardan tanlangan bandalaringgina (mustasnodir)», dedi.
U zot: «Haq shulki, Men faqat haqni ayturman.
Albatta, Men jahannamni sen va ulardan senga ergashganlar bilan jamlab to'ldirurman», dedi.
Sen: «Men uning uchun sizdan hech ajr-haq so'ramasman. Men soxtakorlardan ham emasman.
U (Qur'on) faqat olamlar uchun eslatma, xolos.
Albatta, uning xabarini bir muddatdan so'ng bilursiz», deb ayt.