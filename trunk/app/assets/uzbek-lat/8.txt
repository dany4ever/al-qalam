Sendan o'ljalar haqida so'rarlar. Sen: «O'ljalar Alloh va Payg'ambarnikidir. Bas, Allohga taqvo qilinglar va o'z oralaringizni isloh etinglar. Agar mo'min bo'lsangiz, Allohga va Uning Payg'ambariga itoat qilinglar», deb ayt.
Albatta, Alloh zikr qilinsa, qalblari titraguvchi, oyatlari tilovat etilsa,iymonlarini ziyoda qilguvchi va Robbilariga tavakkul qilguvchilargina mo'minlardir.
Ular namozni to'kis ado etadiganlar va Biz rizq qilib bergan narsalardan infoq qiladiganlardir.
Ana o'shalar haqiqiy mo'minlardir. Ularga Robbilari huzurida darajalar, mag'firat va karamli rizq bor.
Albatta, bu holat, mo'minlardan bir guruhi yoqtirmagan bo'lsalar ham, Robbing seni haq ila uyingdan chiqarganga o'xshaydi.
Xuddi o'zlari ko'rib turgan hollarida o'limga haydalayotgandek, haq ayon bo'lgandan keyin ham sen bilan bahslasharlar.
O'shanda Alloh sizga ikki toifadan biri albatta, sizniki bo'lishini va'da qilgan edi. Sizlar shavkati yo'g'i sizlarniki bo'lishini suyar edingiz. Alloh esa, O'z kalimalari ila haqni haq qilishni va kofirlarning dumini qirqishni iroda qilgan edi.
Jinoyatchilar yoqtirmasalar ham, haqni haq, botilni botil qilish uchun shunday bo'lishini iroda qilgan edi.
O'shanda Robbingizdan madad so'raganingizda, sizni (so'rovingizni) ijobat qilib: «Albatta, men sizlarga ketma-ket keladigan mingta farishta ila madad beruvchiman», dedi.
Alloh u(madad)ni bashorat va qalblaringiz u bilan xotirjam bo'lishi uchungina qildi. G'alaba esa, faqat Allohning huzuridadir. Albatta, Alloh g'olib va hikmatli zotdir.
O'shanda U sizni O'zidan omonlik qilib, mudroq ila o'ragan edi va sizni poklash, sizdan shaytonning vasvasasini ketkazish hamda qalblaringizni bog'lash va qadamlaringizni sobit qilish uchun ustingizga osmondan suv tushirgan edi.
O'shanda Robbingiz farishtalarga: «Men, albatta, siz bilanman, bas, siz iymon keltirganlarni sobit qiling, tezda kufr keltirganlarning qalblariga qo'rqinch solaman. Bas, bo'yinlar ustidan zarba beringlar va hamma barmoqlariga zarba beringlar», deb vahiy qilgan edi.
Bu ularning Allohga va Uning Rasuliga qarshi turganlari uchundir. Kim Allohga va Uning Rasuliga qarshi tursa, bas, albatta, Allohning iqobi shiddatlidir.
Mana shu sizniki, tortaveringlar! Albatta, kofirlarga do'zax azobi bordir.
Ey iymon keltirganlar, kufr keltirganlarga yaqinlashib, yuzma-yuz kelganingizda ularga orqa o'girmangiz.
Kimki o'sha kunda jang hunari ko'rsatib yoki boshqa guruhga qo'shilmoqchi bo'lgan holatdan tashqari ularga orqa o'girib qochsa, bas, batahqiq, Allohdan bo'lgan g'azab ila qaytibdi. Uning joyi jahannamdir. U qanday ham yomon joy.
Ularni siz o'ldirmadingiz, balki Alloh o'ldirdi. Otgan payitingda, sen otmading, balki Alloh otdi. Va mo'minlarni go'zal sinov ila sinash uchun (shunday qildi). Albatta, Alloh eshitguvchi va bilguvchi zotdir.
Ana o'shalar (ning sizga bo'lishi) Alloh, albatta, kofirlarning hiylasini zaif qilguvchi bo'lganidandir.
Agar orani ochishni so'ragan bo'lsangiz, bas, batahqiq sizga orani ochish keldi. Agar to'xtasangiz, bu o'zingiz uchun yaxshidir. Agar siz qaytsangiz, Biz ham qaytamiz. Sizning guruhingiz qancha ko'p bo'lsa ham, sizga hech bir hojatingizni chiqara olmas. Albatta, Alloh mo'minlar bilan birgadir.
Ey iymon keltirganlar! Allohga va Uning Rasuliga itoat qilingiz va eshitib turib, undan yuz o'girib ketmangiz.
Va o'zlari eshitmasalar ham, «eshitdik» deganlar kabi bo'lmangiz.
Allohning huzurida hayvonning eng yomoni, albatta, karu soqov bo'lib, aql ishlatmaydiganlardir.
Agar Alloh ularda biror yaxshilikni bilganida, albatta, eshittirar edi va agar ularga eshittirsa ham, albatta, yuz o'girib, burilib ketar edilar.
Ey iymon keltirganlar! Sizga hayot beradigan narsaga chaqirganlarida Alloh va Rasuliga javob bering va bilinki, albatta, Alloh kishi bilan uning qalbini ajratib qo'yadi va, albatta, Uning huzurida to'planursiz.
Va sizlardan faqat zulm qilganlarning o'zigagina yetmaydigan fitnadan saqlaning. Va bilinki, albatta, Allohning iqobi shiddatlidir.
Siz yer yuzida oz sonli, zaifhol bo'lib, odamlar sizni tutib olishidan qo'rqib yurgan holingizni eslang. Bas, U zot sizga joy berdi, O'z nusrati ila qo'lladi va sizlarga pok narsalarni rizq qilib berdi. Shoyadki shukr qilsangiz.
Ey iymon keltirganlar, bilib turib, Allohga, Payg'ambarga va omonatlaringizga xiyonat qilmang.
Va bilingki, mollaringiz va farzandlaringiz fitnadan o'zga narsa emas va, albatta, Allohning huzurida ulug' ajr bordir.
Ey iymon keltirganlar! Agar Allohga taqvo qilsangiz, sizga furqon beradi, sizning gunohlaringizni yuvib, mag'firat qiladir. Alloh ulug' fazl egasidir.
Kufr keltirganlarning seni ushlash, o'ldirish yoki chiqarib yuborish uchun makr qilganlarini esla. Ular makr qildilar va Alloh ham «makr» qildi. Alloh «makr» qilguvchilarning ustasidir.
Ularga oyatlarimiz tilovat qilinsa: «Batahqiq, eshitdik, agar hohlasak, bunga o'xshashni o'zimiz ham aytamiz. Bu avvalgilarning afsonasidan o'zga narsa emas», derlar.
«Ey bor Xudoyo, agar mana shu Sening huzuringdan kelgan haq bo'lsa, ustimizga osmondan tosh yog'dirgin yoki bizga alamli azob yuborgin», deganlarini esla.
Modomiki sen ularning ichida ekansan, Alloh ularni azoblamas. Modomiki ular istig'for aytar ekanlar, Alloh ularni azoblamas.
Nega endi Alloh ularni azoblamas ekan. Ular Masjidul Haromdan to'smoqdalar. Holbuki, uning valiylari emaslar. Uning valiylari taqvodorlardan o'zga hech kim emas. Lekin ko'plari bilmaydilar.
Ularning bayt oldidagi namozlari hushtak va qarsak chalishdan iborat edi, xolos. Bas, kufr keltirganingiz tufayli azobni tatib ko'ring.
Albatta, kufr keltirganlar mollarini Allohning yo'lidan to'sish uchun sarflarlar. Bas, ularni sarflaydilar-u, so'ngra o'zlariga hasrat bo'ladir, keyin mablug' bo'larlar. Kufr keltirganlar jahannamga to'planurlar.
Alloh pokdan nopokni ayirishi uchun va nopokning ba'zisi ustiga ba'zisini taxlab, hammasini jahannamga tashlashi uchun. Ana o'shalar ziyon ko'rguvchilardir.
Kufr keltirganlarga ayt, agar to'xtasalar, o'tgan narsalar mag'firat qilinur va agar qaytadigan bo'lsalar, bas, batahqiq, avvalgilarning sunnati o'tgan.
Va ular bilan to fitna bo'lmaguncha va dinning hammasi Allohga bo'lguncha, urush qiling. Agar to'xtasalar, bas, Alloh, albatta, nima qilayotganlarini ko'rib turguvchi zotdir.
Agar yuz o'girsalar, bas, bilginki, albatta, Alloh xojangizdir. U qanday ham yaxshi xoja va qanday ham yaxshi nusrat berguvchi!
Va agar Allohga, furqon kuni-ikki jamoat to'qnashgan kuni bandamizga nozil qilgan narsamizga iymon keltirgan bo'lsangiz, bilingki, o'ljaga olgan narsangizdan beshdan biri Allohga, Rasuliga, yaqinlariga, yetimlarga, miskinlarga va musofirlargadir. Va Alloh har bir narsaga qodirdir.
O'shanda sizlar (vodiyning Madinaga) yaqin tarafida, ular uzoq tarafida, otliqlar esa, sizdan pastda edi. Agar va'dalashib olganingizda ham, kelishilgan joy va vaqtda xilof qilardingiz. Lekin Alloh qilinish kerak bo'lgan ishni hal etish uchun, halok bo'ladigan odam ochiq-oydin hujjat bilan halok, bo'lishi uchun, yashashi kerak bo'lgan odam ochiq-oydin hujjat bilan yashashi uchun (to'qnashdingiz). Va, albatta, Alloh eshitguvchi va bilguvchi zotdir.
O'shanda Alloh tushingda ularni senga oz ko'rsatdi. Agar ularni senga ko'p ko'rsatganida, tushkunlikka uchrar edingizlar va bu ishda oralaringizda nizo chiqar edi. Lekin Alloh saqladi. Albatta, U dilingizdagi narsani bilguvchi zotdir.
O'shanda, to'qnashganingizda ularni sizning ko'zingizga oz qilib ko'rsatganini, sizni ularning ko'ziga oz qilib ko'rsatganini eslang. Buni Alloh qilinishi kerak bo'lgan ishni hal etish uchun qildi. Va barcha ishlar Allohga qaytarilur.
Ey iymon keltirganlar! (Kofir) jamoatga ro'baro' kelganingizda, sabotli bo'ling va Allohni ko'p zikr qiling, shoyadki najot topsangiz.
Allohga va Uning Rasuliga itoat qiling. O'zaro nizo qilmang, u holda tushkunlikka uchraysiz va kuch-quvvatingiz ketadi. Va sabr qiling. Albatta, Alloh sabr qilguvchilar bilandir.
Va diyorlaridan kibru havo bilan, odamlarga riyo uchun chiqib, Allohning yo'lidan to'sadiganlarga o'xshamang. Alloh nima qilayotganlarini ihota qilguvchidir.
O'shanda shayton ularga amallarini ziynatlab ko'rsatdi va: «Bu kunda odamlardan sizga g'olib kela oladigan hech kim yo'q. Men sizning homiyingizman», dedi. Ikki jamoa bir-birini ko'rganida esa, orqasiga qaytdi va: «Albatta, men siz ko'rmayotgan narsani ko'rmoqdaman. Men Allohdan qo'rqaman. Alloh iqobi shiddatli zotdir»,dedi.
O'shanda munofiqlar va dillarida maraz bo'lganlar: «Anavilarni dini mag'rur qilib yubordi», dedilar. Kim Allohga tavakkul qilsa, bas, albatta, Alloh g'olib va hikmatli zotdir.
Agar farishtalar kufr keltirganlarning jonini olaturib, yuzlariga va ketlariga urib: «YOng'in azobini toting!
Bu qo'lingiz taqdim qilgan narsa tufaylidir. Albatta, Alloh bandalariga hech zulm qilguvchi emasdir», deyishlarini ko'rsang edi.
Xuddi Oli Fir'avn va ulardan oldingilarning qilmishlariga o'xshaydir. Allohning oyatiga kufr keltirdilar. Bas, Alloh ularni gunohlari tufayli tutdi. Albatta, Alloh kuchli va iqobi shiddatli zotdir.
Bunday bo'lishi Alloh bir qavmga bergan ne'matini toki ular o'zlarini o'zgartirmagunlaricha o'zgartiruvchi bo'lmasligi va Alloh eshitguvchi va bilguvchi zot bo'lganidandir.
Xuddi Oli Fir'avn va ulardan oldingilarning qilmishiga o'xshab, Robbilarining oyatlarini yolg'onga chiqardilar. Bas, Biz ularni gunohlari tufayli halok qildik va Oli Fir'avni g'arq qildik. Hammalari zolim edilar.
Albatta, Allohning huzurida hayvonning yomoni kufr keltirganlaridir. Bas, ular iymon keltirmaslar.
Ulardan sen ahdlashganlar so'ngra har safar ahdlarini buzarlar va ular (Allohdan) qo'rqmaslar.
Agar urushda ulardan zafar qozonsang, bas, ularni halok qilish bilan ortlaridagilarni sarson qilib qo'y, shoyadki eslasalar.
Agar bir qavmning xiyonatidan qo'rqadigan bo'lsang, ularga tengma-teng (ahd buzilganini) o'rtaga tashla. Albatta, Alloh xoinlarni sevmas.
Kufr keltirganlar o'zdik deb o'ylamasinlar. Ular hech qochib qutula olmaydilar.
Ular uchun qo'lingizdan kelganicha kuch-quvvat va egarlangan otlarni tayyor qo'yingiz, bu bilan Allohning dushmanini, o'z dushmaningizni va ulardan boshqa o'zingiz bilmaydiganlarni qo'rqitasiz. Ularni Alloh biladir. Alloh yo'lida nimani sarf qilsangiz, sizga to'liq qaytarilur. Sizga zulm qilinmas.
Agar ular tinchlikka moyil bo'lsalar, sen ham moyil bo'l. Va Allohga tavakkul qil. Albatta, U eshitguvchi va bilguvchi zotdir.
Agar seni aldashni iroda qilsalar, bas, senga Alloh kifoya qiladir. U seni O'z nusrati va mo'minlar bilan qo'llagan.
Hamda ularning qalblarini birlashtirgan zotdir. Agar yer yuzidagi hamma narsani sarf qilsang ham, ularning qalblarini birlashtira olmas eding. Lekin Alloh ularni birlashtirdi. Albatta, U g'olib va hikmatli zotdir.
Ey Nabiy, senga va senga ergashganlar mo'minlarga Alloh kifoyadir.
Ey Nabiy, mo'minlarni jangga chorla! Agar sizdan yigirmata sabrli bo'lsa, ikki yuztani yengadir. Agar sizdan yuzta bo'lsa, kufr keltirganlardan mingtasini yengadir. Bu ular tushunmaydigan qavm bo'lganlaridandir.
Endi Alloh sizlardan yengillashtirdi, sizlarda ojizlik borligini bildi. Bas, agar sizdan yuzta sabrli bo'lsa, ikki yuztani yengadir. Agar sizdan mingta bo'lsa, Allohning izni ila ikki mingtani yengadir. Alloh sabrlilar bilandir.
Nabiy uchun yer yuzida zabardast bo'lmagunicha asirlari bo'lishi yaxshi emas edi. Sizlar dunyoning o'tkinchi matohini istarsizlar. Alloh esa, oxiratni istar. Va Alloh g'olib va hikmatli zotdir.
Agar Allohning oldindan yozgani bo'lmaganida, sizga olgan narsalaringiz tufayli ulug' azob yetar edi.
Bas, o'ljaga olgan narsalaringizdan halol-pok holda yenglar. Allohga taqvo qilinglar. Albatta, Alloh mag'firat qilguvchi va rahmli zotdir.
Ey Nabiy, qo'lingizdagi asirlarga: «Agar Alloh qalblaringizda yaxshilik borligini bilsa, sizga o'zingizdan olingan narsadan ko'ra yaxshiroq narsani berur va sizni mag'firat qilur. Alloh mag'firat qilguvchi va rahmli zotdir», deb ayt!
Agar senga xiyonat qilishni istasalar, batahqiq, bundan oldin Allohga xiyonat qilgan edilar. Bas U ularga qarshi imkon topdi. Alloh bilguvchi va hikmatli zotdir.
Albatta, iymon keltirgan, hijrat qilgan, Allohning yo'lida molu jonlari bilan jihod qilganlar va joy berib, yordam ko'rsatganlar, ana o'shalar bir-birlariga valiydirlar. Iymon keltirgan, ammo hijrat qilmaganlarga esa, to hijrat qilmagunlaricha, siz hech valiy bo'la olmassiz. Agar ular sizdan dinda yordam so'rasalar, yordam bermog'ingiz vojib. Faqat siz bilan o'rtalarida ahdnoma bor qavm ziddiga emas. Alloh nima qilayotganingizni ko'rguvchi zotdir.
Kufr keltirganlar bir-birlariga valiydirlar. Agar (mazkur narsani) qilmasangiz, yer yuzida fitna va katta fasod bo'ladir.
Iymon keltirgan, hijrat etgan, Allohning yo'lida jihod qilganlar va joy berib, yordam ko'rsatganlar, ana o'shalar haq mo'minlardir. Ular uchun mag'firat va karamli rizq bordir.
Keyin iymon keltirib, hijrat qilgan va sizlar bilan jihod qilganlar ham sizlardandir. Allohning kitobida qarindoshlar bir-birlariga haqliroqdirlar. Albatta, Alloh har bir narsani bilguvchi zotdir.