Alif. Lom. Ro. Bular hikmatli kitobning oyatlaridir.
Odamlarga o'zlaridan bo'lgan bir kishiga vahiy yuborib: «Odamlarni ogohlantir va iymon keltirganlarga Robbilari huzurida ular uchun sobitqadamlik borligining bashoratini ber», deganimiz ajablanarli bo'ldimi? Kofirlar: «Albatta, bu ochiq-oydin sehrgardir», dedilar.
Albatta, Robbingiz osmonlaru yerni olti kunda yaratgan, so'ng arshni egallagan Allohdir. U ishning tadbirini qiladir. Uning iznisiz hech bir shafoatchi bo'lmas. Ana o'sha Alloh Robbingizdir. Bas, Unga ibodat qilinglar. Eslamaysizlarmi?!
Barchangizning qaytishingiz Ungadir. Allohning va'dasi haqdir. Albatta, U avval boshda (barchani) O'zi yaratadi. So'ngra iymon keltirgan va yaxshi amal qilganlarni adolat-la mukofotlash uchun ularni qaytarur. Kofir bo'lganlar esa, kufr keltirganlari uchun ularga qaynoq suvdan sharob va alamli azob bordir.
U quyoshni ziyo va oyni nur qilgan hamda sizlar yillarning adadini va hisobini bilishingiz uchun uning manzillarini o'lchovli qilgan zotdir. Alloh o'shani faqat haq ila yaratdi. U biladigan qavmlar uchun oyatlarini batafsil bayon qiladi.
Albatta, kecha va kunduzning almashib turishida va Alloh osmonlaru yerda yaratgan narsalarda taqvo qiladigan qavmlar uchun oyat-belgilar bordir.
Albatta, Biz ila muloqot bo'lishini umid qilmaganlar va bu dunyo hayotidan rozi bo'lib, u bilan xotirjam qolganlar hamda oyatlarimizdan g'ofil bo'lganlar.
Ana o'shalarning joylari, qilgan kasblari tufayli, jahannamdir.
Albatta, iymon keltirganlar va yaxshi amallar qilganlarni Robbilari iymonlari sababli hidoyatga boshlaydir. Naim jannatlarida ostlaridan anhorlar oqib turadir.
U yerdagi duolari: «Ey bor Xudoyo, seni poklab yod etamiz»dir. U yerda salomlashishlari «as-Salom»dir. Oxirgi duolari esa: «Olamlarning Robbi Allohga hamd bo'lsin»dir.
Agar Alloh odamlarga yaxshilikni tez keltirgani kabi yomonlikni ham tezlatsa edi, ajallari bitgan bo'lur edi. Bas, Biz ila muloqotda bo'lishdan umidi yo'qlarni tug'yonlarida tashlab qo'yamiz, adashib-uloqib yuraveradilar.
Qachonki insonga zarar yetsa, Bizga yonboshlagan, o'tirgan yoki turgan holida duo qiladir. Undan zararini ketkazsak, xuddi o'ziga yetgan zarar haqida Bizga duo qilmagandek ketaveradi. Ana shunday qilib, isrofchilarga qilayotgan amallari ziynatlanib ko'rsatildi.
Batahqiq, sizdan oldingi asrlarni zulm qilgan chog'larida va Payg'ambarlari ochiq-oydin hujjatlar bilan kelganlarida iymon keltirmaydigan bo'lganlarida halok qilganmiz. Jinoyatchi qavmlarni ana shunday jazolaymiz.
So'ngra qanday amal qilishingizga nazar solishimiz uchun ularning ortidan sizlarni yer yuzida o'rinbosarlar qildik.
Qachonki, ularga ochiq-oydin oyatlarimiz tilovat qilinganida, Bizga muloqot bo'lishdan umidi yo'qlar: «Bundan boshqa Qur'on keltir yoki uni almashtir», dedilar. Sen: «Men o'zimcha uni almashtira olmayman. Men faqat o'zimga vahiy qilingan narsaga ergashaman, xolos. Albatta, men Robbimga osiylik qilsam, ulug' kunning azobidan qo'rqaman», deb ayt.
Sen: «Agar Alloh xohlaganida, uni sizlarga tilovat qilmas edim va U zot ham uni sizlarga o'rgatmas edi. Batahqiq, men orangizda undan oldin ham umr kechirdim. Aql ishlatib ko'rmaysizlarmi?» deb ayt.
Allohga yolg'on to'qigan yoki Uning oyatlarini yolg'onga chiqargan kimsadan ham zolimroq odam bormi?! Albatta, jinoyatchilar najot topmaslar.
Ular Allohni qo'yib, o'zlariga zarar ham, manfaat ham yetkaza olmaydigan narsalarga ibodat qilarlar va: «Ana o'shalar bizning Alloh huzuridagi shafoatchilarimizdir!» derlar. Sen: «Allohga u osmonlaru yerda bilmaydigan narsalarning xabarini bermoqchimisizlar?!» deb ayt. Alloh ular keltirayotgan shirkdan pok va yuksak zotdir.
Odamlar faqat bir ummat bo'lgan edilar. So'ngra ixtilofga tushdilar. Agar Robbing tomonidan aytilgan so'z bo'lmaganida, ular ixtilof qilayotgan narsa haqida oralarida hukm qilingan bo'lar edi.
Va ular: «Unga Robbidan oyat-mo'jiza tushsa edi», derlar. Bas, sen: «G'ayb Allohnikidir. Intizor bo'lib turing, men ham siz ila intizor bo'luvchilardanman», deb ayt.
Qachonki odamlarga ularga yetgan zarardan so'ng rahmatni totdirsak, banogoh, ularda oyatlarimiz haqida makr bo'lur. Sen: «Alloh makrda tezkordir. Albatta, elchilarimiz qilayotgan makrlaringizni yozib borurlar», deb ayt.
U sizlarni quruqlikda va dengizda yurgizadigan zotdir. Toki sizlar kemada bo'lganingizda va u(kemalar) yaxshi yellar ila ularni olib ketganida hamda ular bundan xursand bo'lganlarida, qattiq shamol kelur va ularga har tomondan to'lqin kelur. O'zlarining qurshovda qolganlarini anglaganlarida Allohga chin ixlos bilan: «Agar bizni mana shundan qutqazsang, albatta, shukr keltiruvchilardan bo'lamiz», deb duo qilurlar.
Bas, qachonki U zot ularga najot bersa, ko'ribsizki, ular yer yuzida nohaqdan zulm qilurlar. Ey odamlar! Bu zulmingiz faqat o'z ziyoningizgadir. Bu hayoti dunyo matohi, xolos. So'ngra Bizga qaytishingiz bor. Bas, Biz nima amal qilganingizning xabarini berurmiz.
Albatta, dunyo hayotining misoli xuddi Biz osmondan tushirgan suvga o'xshaydir. Bas, odamlar va chorvalar yeydigan yer nabototi u bilan aralashib, yer bezagini olganda va ziynatlaganda hamda uning ahli, endi bunga erishdik, deb o'ylaganda, kechasi yoki kunduzi unga Bizning amrimiz keladir. Biz uni xuddi kuni kecha yashnab turmagandek quritib qo'yamiz. Tafakkur qiladigan qavmlar uchun oyatlarimizni ana shunday batafsil bayon qilurmiz.
Alloh tinchlik diyoriga da'vat qiladir va O'zi xohlaganlarni siroti mustaqimga hidoyat qiladir.
Go'zal amal qilganlar uchun go'zal savob va ziyodalik bordir. Ularning yuzlarini qarolik ham, xorlik ham qoplamas. Ana o'shalar jannat egalaridir. Ular unda abadiy qolurlar.
YOmonliklarni kasb qilganlarga esa yomonliklariga yarasha yomon jazo bo'lur. Ularni xorlik qoplaydir. Ular uchun Allohdan biror saqlovchi ham bo'lmas. Yuzlari xuddi tun zulmatidan bir parcha ila qoplangan kabi bo'lur. Ana o'shalar do'zax egalaridir. Ular unda abadiy qolurlar. Oldingi manzaraning tamoman aksi. Oyatda bu dunyoda go'zal amallar emas, yomon amallar qilganlar vasf qilinayotir. YOmonliklari tufayli ular bu dunyoning o'zida yomon hayot kechiradilar. Oxiratda esa, ularga: «»yomonliklariga yarasha yomon jazo bo'lur».)
U kunda barchalarini to'playmiz. So'ngra shirk keltirganlarga: «Sizlar ham, sherik qilganlaringiz ham joyingizdan qimirlamangiz», deymiz. Bas, oralarini ajratamiz va sherik qilinmishlar: «Bizga ibodat etmagan edingiz.
Biz bilan sizning orangizda shohidlikka Alloh kifoyadir. Biz, albatta, sizning ibodatingizdan g'ofil edik», derlar.
O'sha yerda har bir jon o'zi qilib o'tgan ishdan so'ralur-xabardor bo'lur va haqiqiy xojalari Allohga qaytarilurlar. Hamda o'zlaricha to'qib chiqargan narsalari ulardan g'oyib bo'ladir.
Sen: «Sizlarni osmonlaru yerda kim rizqlantirur? YOki quloq va ko'zlaringizning egasi kim, tirikni o'likdan, o'likni tirikdan kim chiqarur? Ishning tadbirini kim qiladir?» deb ayt. Ular, albatta: «Alloh», derlar. Bas, sen: «Taqvo qilmaysizlarmi?» deb ayt.
Bas, mana shu Alloh sizning haq Robbingizdir. Haqdan so'ng nima bo'ladir? Magar zalolat bo'ladir. Bas, qayoqqa burilib ketmoqdasiz?
Shunday qilib, fosiqlik qilganlarga Robbingning so'zi haq bo'ldi. Ular iymon keltirmaslar.
Sen: «Sizning sherik keltirayotganlaringiz orasida maxluqotni avval-boshda yaratib, so'ngra uni qaytaradigani bormi?» deb ayt. Sen: «Alloh maxluqotni avval-boshda yaratib, so'ngra uni qaytaradir. Bas, qayoqqa burilib ketmoqdasizlar?» deb ayt.
Sen: «Sizning sherik keltirayotganlaringiz orasida haqqa hidoyat qiladigani bormi?» deb ayt. Sen: «Alloh haqqa hidoyat qiladi. Ergashishga haqqa hidoyat qiladigan zot haqliroqmi yoki hidoyat qilmaydigan, balki o'zi hidoyatga muhtoj kimsami? Sizga nima bo'ldi?! Qanday hukm qilmoqdasiz?!» deb ayt.
Ularning ko'plari gumonga ergashadilar, xolos. Albatta, gumon haq o'rnida hech narsa bo'la olmas. Albatta, Alloh nima qilayotganlarini bilguvchi zotdir.
Ushbu Qur'on Allohdan boshqa tomonidan to'qib chiqarilgan emas. Balki u o'zidan oldingining tasdig'i va kitobning tafsilotidir. Unda hech shubha yo'q. U olamlarning Robbisidandir.
YOki o'zi to'qib olgan deydilarmi? Sen: «Agar rostgo'y bo'lsangiz, unga o'xshash bir sura keltiring va (bu ishga) Allohdan boshqa kuchingiz yetganicha kimni xohlasangiz, chaqiring», deb ayt.
Balki ular o'zlari ilmini bilmagan narsani ularga uning ta'vili yetmay turib, yolg'onga chiqarurlar. Ulardan oldingilar ham shunday yolg'onga chiqargan edilar. Zolimlarning oqibati qanday bo'lganiga nazar sol.
Ulardan unga iymon keltiradiganlar ham bor va ulardan unga iymon keltirmaydiganlar ham bor. Robbing esa, buzg'unchilarni yaxshi bilguvchi zotdir.
Agar ular seni yolg'onchi qilsalar, sen: «Menga o'z ishim, sizlarga o'z ishingiz, sizlar men qiladigan ishdan poksizlar, men sizlar qiladigan ishdan pokman», deb ayt.
Va ulardan senga quloq tutadiganlari ham bor. Agar aql ishlatmasalar, karquloqlarga sen eshittira olurmisan?!
Ulardan senga nazar soladiganlari ham bor. Agar o'zlari (qalb ko'zlari ila) ko'rmasalar, ko'rlarni sen hidoyat qila olurmisan?!
Albatta, Alloh odamlarga hech zulm qilmas, lekin odamlar o'zlariga zulm qilurlar.
Ularni to'playdigan kunda xuddi nahordan bir soatgina turganga o'xshab bir-birlari bilan tanishurlar. Batahqiq, Allohning muloqotini yolg'onga chiqarganlar va hidoyat topganlardan bo'lmaganlar ziyon qilurlar.
YOki senga ularga va'da qilganimizning ba'zisini ko'rsatamiz, yoki seni vafot ettiramiz. Bas, ularning qaytishlari Bizgadir. So'ngra nima qilayotganlariga Alloh shohiddir.
Har ummatning o'z Payg'ambari bordir. Qachonki ularga Payg'ambarlari kelsa, oralarida adolat ila hukm chiqarilur. Ularga zulm qilinmas.
Ular: «Agar rostgo'ylardan bo'lsangiz, bu va'da qachon bo'ladir?» derlar.
Sen: «Men o'zim ham na zararga va na foydaga molik emasman. Magar Alloh nimani xohlasa (shu bo'ladir). Har ummatning o'z ajali bor. Ajallari kelgan vaqtda bir soatga orqaga ham, oldinga ham sura olmaslar», deb ayt.
Sen: «Xabar bering-chi, agar Uning azobi sizlarga kechasi yoki kunduzi kelsa, jinoyatchilar uning nimasiga shoshilmoqdalar?» deb ayt.
U voqe' bo'lganidan so'ng unga ishondingizmi? Endi-ya?! Uni tezroq kelsin, deb shoshilayotgan edingiz-ku?!
Zulm qilganlarga: «Mangu azobni tortinglar. Faqat kasb qilganingizga yarasha jazo olursizlar, xolos», deyilur.
Ular sendan: «U haqmi?» deb so'rarlar. Sen: «Ha, Parvardigorim haqqi, albatta, u haqdir va sizlar qochib qutuluvchi emassizlar», deb ayt.
Agar har bir zulm qilgan jonga yer yuzidagi hamma narsa berilsayu uni fido qilsa ham. Azobni ko'rganlarida ichlarida nadomat cheksalar ham. Ular o'rtasida adolat ila hukm chiqarilur. Ularga zulm qilinmas.
Ogoh bo'ling! Osmonlaru yerdagi narsalar, albatta, Allohnikidir. Ogoh bo'ling! Allohning va'dasi, albatta, haqdir. Lekin ko'plari bilmaslar.
U tiriltiradir va o'ldiradir va Ungagina qaytarilursizlar.
Ey odamlar! Sizga o'z Robbingizdan mav'iza, ko'ksingizdagi narsaga shifo, mo'minlarga hidoyat va rahmat keldi.
Sen: «Allohning fazli ila va Uning rahmati ila. Bas, ana shu bilan xursand bo'lsinlar. U ular jamlaydigan narsalardan yaxshidir», deb ayt.
Sen: «Alloh sizga nozil qilgan rizqdan xabar bering-chi! Uni harom va halol qilib oldingiz!» deb ayt. Sen: «Alloh sizga izn berdimi yoki Allohga nisbatan yolg'on to'qiyapsizmi?» deb ayt.
Allohga nisbatan yolg'on to'qiyotganlarning qiyomat kuni haqida nima gumonlari bor? Albatta, Alloh odamlar uchun fazl egasidir. Lekin ko'plari shukr qilmaslar.
Qaysi holda bo'lsang, Qur'ondan nimani tilovat etsang, ishlardan qay birini qilsang, albatta, biz o'shanga kirishayotgan paytinglarda sizlarga guvohmiz. Na yer yuzida va na osmonlarda zarra miqdoridagi, undan kichikroq yoki kattaroq narsa Robbingdan maxfiy bo'la olmas, balki ochiq-oydin kitobdadir.
Ogoh bo'lingkim, Allohning do'stlariga xavf yo'qdir va ular xafa ham bo'lmaslar.
Ular iymon keltirganlar va taqvo qilganlardir.
Ularga hayoti dunyoda ham, oxiratda ham xushxabar bor. Allohning so'zlarini o'zgartirish yo'q. Ana o'sha ulug' yutuqdir.
Ularning gapi seni xafa qilmasin. Azizlikning barchasi Allohnikidir. U eshitguvchi va bilguvchi zotdir.
Ogoh bo'lingkim, osmonlarda kim bo'lsa va yer yuzida kim bo'lsa, albatta, Allohnikidir. Allohdan o'zga sheriklarga iltijo qilayotganlar nimaga ergashadilar? Ular faqat gumonga ergashadilar, xolos. Ular faqat taxmin qiladilar, xolos.
U sizlarga sokinlik topishingiz uchun kechani va ko'rsatuvchi etib kunduzni qilgan zot. Albatta, bunda eshitadigan qavmlar uchun oyat-alomatlar bordir.
Ular: «Alloh farzand tutdi», dedilar. U (bundan) pokdir. U behojatdir. Osmonlardagi narsalar va yerdagi narsalar Unikidir. Bu haqda sizning hech qanday dalilingiz yo'q-ku! Allohga nisbatan bilmagan narsangizni aytaverasizmi?
Sen: «Albatta Allohga nisbatan yolg'on to'qiganlar najot topmaslar», deb ayt.
Bu dunyoda (bir oz) foydalanish, keyin Bizga qaytishlari bor. So'ngra Biz ularga, kufr keltirib o'tganlari uchun, shiddatli azobni tottiramiz.
Ularga Nuhning xabarini tilovat qilib ber. Vaqtiki u o'z qavmiga: «Ey qavmim, agar sizlarga mening maqomim va Allohning oyatlari ila eslatishim og'ir kelayotgan bo'lsa, bas, men Allohga tavakkal qildim. Siz sherik keltirganlaringiz bilan birgalikda o'z ishingizni bilaveringlar. Yana ishlaringiz o'zingiz uchun noaniq bo'lib qolmasin. So'ngra menga nisbatan hukmingizni ijro etaveringlar, menga muhlat bermanglar.
Bas, agar yuz o'girsangiz, men sizlardan ajr so'raganim yo'q. Mening ajrim faqatgina Allohdan. Va men musulmonlardan bo'lishga amr qilinganman», dedi.
So'ngra uni yolg'onchiga chiqarishdi. Bas, Biz uni va u ila birga bo'lganlarni kemada qutqardik va ularni xalifalar qildik. Oyatlarimizni yolg'onga chiqarganlarni g'arq etdik. Ogohlantirilganlarning oqibati qanday bo'lganiga nazar sol.
So'ngra undan keyin Payg'ambarlarni qavmlariga yubordik. Bas, ular ochiq-oydin hujjatlar ila keldilar. Ammo u(qavm)lar oldin yolg'onga chiqargan narsalariga iymon keltiruvchi bo'lmadilar. Tajovuzkorlarning qalbiga shunday qilib muhr bosamiz.
So'ngra ulardan keyin Muso va Horunni Fir'avn va uning qavmiga O'z oyat-mo'jizalarimiz ila yubordik. Bas, ular kibru havo qildilar va jinoyatchi qavm bo'ldilar.
Bizning huzurimizdan ularga haq kelgan paytda: «Bu, albatta, ochiq-oydin sehrdir», dedilar.
Muso: «Sizga haq kelganda (shunday) deysizlarmi?! Shu sehrmi?! Sehrgarlar najot topmaslar», dedi.
Ular: «Sen bizni otalarimiz tutib kelayotganida topgan narsamizdan burish uchun va ikkovingizga yer yuzida kattalik bo'lishi uchun keldingmi? Biz ikkovingizga iymon keltiruvchilardan emasmiz», dedilar.
Fir'avn: «Menga barcha bilimdon sehrgarni keltiringlar», dedi.
Sehrgarlar kelganida, Muso ularga: «Sizlar tashlamoqchi bo'lgan narsangizni tashlangiz», dedi.
Ular tashlaganlarida, Muso: «Siz keltirgan narsa sehrdir. Albatta, Alloh uni botil qilur. Zero, Alloh buzg'unchilarning ishini o'nglamas.
Va Alloh O'z kalimasi ila, garchi jinoyatchilar yoqtirmasa ham, haqni ro'yobga chiqarur», dedi.
Musoga o'z qavmidan ba'zi zurriyotlargina Fir'avn va amaldor-zodagonlarining fitna qilmoqlaridan qo'rqqan hollarida iymon keltirdilar, xolos. Albatta, Fir'avn yer yuzida baland ketgan edi. Albatta, u isrofchilardan edi.
Muso: «Ey qavmim, agar Allohga iymon keltirgan bo'lsangiz, agar musulmon bo'lsangiz, faqat Ungagina tavakkal qiling», dedi.
Ular: «Allohgagina tavakkal qildik. Robbimiz, bizni zolim qavmlarga fitna qilib qo'yma.
Va O'z rahmating ila bizga kofir qavmlardan najot bergin», dedilar.
Biz Musoga va uning birodariga: «Ikkovingiz qavmingiz uchun Misrda uylar tayyorlang, uylaringizni qibla qilib, namozni to'kis ado etinglar va mo'minlarga xushxabar ber», deb vahiy yubordik.
Muso: «Ey Robbimiz, Sen Fir'avnga va uning amaldorlariga zebu ziynat va molu dunyo berding. Robbimiz, bu Sening yo'lingdan adashtirishlari uchundir. Robbimiz, ularning mollarini yo'q qilgin va qalblarini qattiq qilgin, to alamli azobni ko'rmagunlaricha iymonga kelmasinlar», dedi.
U: «Batahqiq, ikkovingizning duoingiz qabul bo'ldi. Bas, sobit turinglar va bilmaydiganlarning yo'liga ergashmanglar», dedi.
Va Bani Isroilni dengizdan o'tkazdik. Bas, Fir'avn va uning askarlari haddan oshgan va tug'yon qilgan holda ularni ta'qib etdilar. Toki unga g'arq bo'lish yetganida: «Bani Isroil iymon keltirgan zotdan o'zga iloh yo'qligiga iymon keltirdim va men musulmonlardanman», dedi.
Endimi! Oldin isyon qilgan va buzg'unchilardan bo'lgan eding-ku?!
Bugun sening badaningni qutqaramiz. Toki o'zingdan keyingilarga ibrat bo'lgin. Albatta, ko'p odamlar Bizning oyatlarimizdan g'ofildirlar.
Batahqiq, Biz Bani Isroilni haqiqiy omonlik maskaniga joylashtirdik va ularni pok narsalar ila rizqlantirdik. Bas, ular to o'zlariga ilm kelmaguncha ixtilof qilmadilar. Albatta, Robbing qiyomat kuni ular orasida ixtilof qilgan narsalari haqida O'zi hukm chiqaradir.
Agar senga nozil qilgan narsamizdan shakda bo'lsang, sendan oldin kitobni o'qiganlardan so'ra. Batahqiq, senga Robbingdan haq keldi. Bas, hech shubha qilguvchilardan bo'lma.
Zinhor Allohning oyatlarini yolg'onga chiqaruvchilardan bo'lma, u holda ziyonkorlardan bo'lib qolasan.
Albatta, Robbingning kalimalari zimmasiga vojib bo'lganlar iymonga kelmaslar.
Agar ularga hamma oyat-mo'jizalar kelsa ham, to alamli azobni ko'rmagunlaricha.
Qani endi biron qishloq iymon keltirganda unga iymoni manfaat bersa edi. Faqat Yunus qavmi iymon keltirganlarida ulardan hayoti dunyodagi xorlik azobini kushoyish qildik va ularni ma'lum vaqtgacha foydalantirdik.
Agar Robbing xohlasa, yer yuzidagi kishilarning hammasi iymonga kelar edilar. YOki sen odamlarni mo'min bo'lishga majburlaysanmi?
Allohning iznisiz hech bir jon mo'min bo'la olmas. U aql yurgizmaydiganlarga o'ta ifloslikni ravo ko'rur.
Sen: «Osmonlaru yerdagi narsalarga nazar solinglar. Iymon keltirmaydigan qavmlarga oyat-mo'jizalar va qo'rqituvlar foyda bermas», deb ayt.
Ular faqat o'zlaridan oldin o'tganlarning kunlariga o'xshash kunlarga intizor bo'lmoqdalarmi? Sen: «Bas, intizor bo'linglar. Albatta, men ham sizlar bilan intizor bo'lguvchilardanman», deb ayt.
So'ngra Payg'ambarlarimizga va iymon keltirganlarga najot beramiz. Shunday qilib, mo'minlarga najot bermog'imiz zimmamizdagi burchdir.
Sen: «Ey odamlar, agar mening dinimda shak-shubhangiz bo'lsa, bas, (bilingki) men sizlar ibodat qilayotgan–Allohdan o'zga narsalarga ibodat qilmayman. Lekin sizni vafot ettiradigan Allohga ibodat qilaman va mo'minlardan bo'lmog'imga amr qilinganman», deb ayt.
Yuzingni dinga to'g'ri tut. Mushriklardan bo'lma.
Allohdan o'zga–senga manfaat ham, zarar ham bermaydigan–narsaga iltijo qilma. Bas, agar shunday qilsang, unda sen zolimlardan bo'lasan.
Agar Alloh seni zarar ila tutsa, Undan o'zga o'shanga kushoyish beruvchi yo'qdir. Agar U senga yaxshilikni iroda qilsa, Uning fazlini rad qiluvchi ham yo'qdir. Uni bandalaridan xohlaganiga yetkazadi. U mag'firat qilguvchi va rahmli zotdir.
Sen: «Ey odamlar, sizga Robbingizdan haq keldi. Bas, kim hidoyatga yursa, o'zi uchun hidoyat topadi. Kim zalolatga ketsa, o'z zarariga zalolat topadi. Men sizlarning ustingizdan qo'riqchi emasman», deb ayt.
Va senga vahiy qilingan narsaga ergash va Alloh hukm qilguncha sabr qil. U hukm qilguvchilarning yaxshisidir.