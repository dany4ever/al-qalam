Alif Lom Mim.
Alloh – Undan o'zga ibodatga loyiq iloh yo'q, tirik va qayyum zotdir.
U senga kitobni haq ila o'zidan avvalgi narsani tasdiqlovchi qilib tushirdi hamda Tavrot va Injilni tushirdi.
Undan oldin odamlarga hidoyat qilib. Va Furqonni ham tushirdi. Allohning oyatlariga kufr keltirganlarga shiddatli azob bor. Alloh aziz va intiqom oluvchi zotdir.
Albatta, Alloh Unga yerda ham, osmonda ham hech narsa maxfiy qolmaydigan zotdir.
U sizlarni bachadonlarda xohlagan suvratga soladigan zotdir. Undan o'zga ibodatga sazovor iloh yo'q. U aziz va hakim zotdir.
U senga kitobni tushirgan zotdir. Unda muhkam oyatlar ham bor va ular kitobning aslidir va mutashobih (oyat)lar ham bor. Qalblarida hidoyatdan og'ish borlar fitna maqsadida va uni ta'vil qilish maqsadida undan mutashobih bo'lganiga ergashadi. Uning ta'vilini Allohdan boshqa hech kim bilmas. Ilmda sobit bo'lganlar esa, unga iymon keltirdik, barchasi Rabbimiz huzuridandir, derlar. Va faqat aql egalarigina eslaydilar.
Ey Robbimiz, bizni hidoyat qilganingdan so'ng qalblarimizni og'dirmagin va bizga O'z huzuringdan rahmat ato qilgin. Albatta Sening O'zing ko'plab ato qiluvchisan.
Ey Robbimiz, albatta, sen odamlarni kelishiga shubha yo'q kunda yig'uvchisan. Albatta, Alloh va'daga xilof qilmas.
Albatta, kufr keltirganlarning mollari ham, bolalari ham ulardan Alloh(azobi)dan biror narsa qaytara olmas. Ana o'shalar, o'zlari do'zaxning yoqilg'isidirlar.
Fir'avn ahlining va ulardan oldingilarning holiga o'xshab oyatlarimizni yolg'onga chiqardilar. Bas, gunohlari tufayli Alloh ularni tutdi. Va Alloh iqobi shiddatli zotdir.
Kufr keltirganlarga: «Tezda mag'lub bo'lursizlar va jahannamga yig'ilursizlar, u qandoq ham yomon joy», deb ayt.
«Sizga to'qnashgan ikki firqada ibrat bor edi. Bir firqa Allohning yo'lida urishadi. Boshqasi kofirdir. Ular o'z ko'zlari bilan (dushman) o'zlariga ikki barobarligini ko'rib turardilar. Va Alloh kimni xohlasa, o'shani O'z nusrati ila qo'llar. Albatta, bunda aql egalari uchun ibrat bordir», deb ayt.
Odamlarga ayollardan, bolalardan, to'p-to'p tillo va kumushdan, go'zal otlardan, chorvadan, ekin-tekindan iborat shahvatlarning muhabbati ziynatlandi. Ular dunyo hayotining matohidir. Allohning huzurida esa, husnli qaytar joy bor.
«O'sha narsalaringizdan yaxshirog'ining xabarini beraymi?! – deb ayt. Taqvo qilganlarga Robbilari huzurida ostidan anhorlar oqib turgan jannatlar bor. Unda abadiy qolurlar. Pokiza juftlar va Alloh tomonidan rozilik bor. Va Alloh bandalarni ko'rib turuvchidir».
Ular: «Robbimiz, albatta, biz iymon keltirdik, bizning gunohlarimizni mag'firat qilgin va do'zax azobidan saqlagin», deydiganlardir.
Sabr qiluvchilar, sodiqlar, doimiy toat qiluvchilar, nafaqa qiluvchilar va saharda istig'for aytuvchilardir.
Alloh adolat ila turib, albatta, Undan o'zga iloh yo'qligiga shohidlik berdi. Farishtalar va ilm egalari ham. Undan o'zga iloh yo'q. U aziz va hakim zotdir.
Albatta, Allohning huzuridagi din Islomdir. Kitob berilganlar faqat ularga ilm kelgandan so'ng o'zaro hasad qilishibgina ixtilof qildilar. Kim Allohning oyatlariga kufr keltirsa, bas, albatta, Alloh hisobni tezda qiluvchidir.
Agar sen bilan tortishsalar, sen: «Men yuzimni Allohga taslim etdim va menga ergashganlar ham!» deb ayt. Va kitob berilganlarga va savodsizlarga: «Islomga kirdingizmi?» deb ayt. Agar Islomga kirsalar, bas, batahqiq, hidoyat topdilar. Agar yuz o'girsalar, sening zimmangda yetkazish, xolos. Alloh bandalarni ko'rib turuvchidir.
Albatta, Allohning oyatlariga kufr keltiradiganlar, Payg'ambarlarni nohaqdan o'ldiradiganlar va odamlardan adolatga buyuradiganlarni o'ldiradiganlarga alamli azobning bashoratini ber.
Ana o'shalar amallari bu dunyoyu oxiratda habata bo'lganlardir va ularga yordam beruvchilar yo'qdir.
Kitobdan nasiba berilganlarga qaramaysanmi?! Oralarida hukm yuritish uchun Allohning kitobiga chaqirilganlarida ulardan bir guruhlari yuz o'girib ortga qaytadilar.
Buning sababi – ularning: «Bizga sanoqli kunlardan boshqa hech o't tegmaydi», deganlaridadir. To'qigan narsalari ularni dinlarida adashtirdi.
Unda, bo'lishida shubha yo'q kunda ularni jamlaganimizda va har bir jon zulm qilinmasdan, qilganiga yarasha jazosini olganda, hollari qanday bo'ladi?
Sen: «Ey barcha mulkning egasi Robbim! Xohlagan kishingga mulk berursan va xohlagan kishingdan mulkni tortib olursan, xohlagan kishingni aziz qilursan, xohlagan kishingni xor qilursan. Barcha yaxshilik Sening qo'lingda. Albatta, Sen har bir narsaga qodirsan.
Kechani kunduzga kiritursan va kunduzni kechaga kiritursan, o'likdan tirikni chiqarursan va tirikdan o'likni chiqarursan hamda xohlagan kishingga behisob rizq berursan», deb ayt.
Mo'minlar mo'minlarni qo'yib, kofirlarni do'st tutmasinlar. Kim buni qilsa, bas, unga Allohdan hech narsa yo'q. Magar ulardan saqlansangiz, Alloh sizlarni o'z(azob)idan ogoh qiladir. Va qaytib borish Allohning O'zigadir.
Sen: «Agar qalbingizdagi narsani maxfiy tutsangiz ham, oshkor qilsangiz ham, Alloh biladir. Va osmonlardagiyu yerdagi narsalarni ham biladir. Alloh har bir narsaga qodirdir», deb ayt.
Har bir jon qilgan yaxshi amalini hozir topadigan va yomon amalini esa, u bilan o'zi orasida uzoq masofa bo'lishini istaydigan kunda. Alloh sizlarni O'z(azob)idan ogoh qiladir. Alloh bandalariga mehribon zotdir.
Sen: «Agar Allohga muhabbat qilsangiz, bas, menga ergashing. Alloh sizga muhabbat qiladi va sizlarni gunohlaringizni mag'firat qiladi», deb ayt.
Allohga va Rasulga itoat qiling. Bas, agar ortga qaytsangiz, Alloh, albatta, kofirlarga muhabbat qilmas.
Albatta, Alloh Odamni, Nuhni, Oli Ibrohimni, Oli Imronni olamlar ustidan tanlab oldi.
Ba'zilari ba'zilariga zurriyotdir. Alloh eshituvchi, biluvchi zotdir.
Imronning xotini: «Ey Robbim! Albatta, men qornimdagini xolis O'zingga nazr qildim. Bas, mendan qabul et. Albatta, Sening O'zing eshituvchi, biluvchi zotsan», deganini esla!
Uni (Maryamni) tuqqan choqda: «Ey Robbim, men buni qiz tug'dim-ku!!» dedi. Holbuki, Alloh nima tuqqanini yaxshi biladi. «Va o'g'il qizdek emas. Va men unga «Maryam» deb nom qo'ydim va, albatta, men Sendan unga va uning zurriyotiga shaytonir rojim sharridan panoh tilayman».
Bas, uni Robbi juda yaxshi qabul qilib, nihoyatda go'zal o'stirdi va Zakariyoni unga kafil qildi. Zakariyo har qachon uning oldiga, mehrobga kirganida, uning huzurida rizq ko'rdi. U: «Ey Maryam, senga bu qaerdan?» dedi. Ul: «Bu Allohning huzuridan. Albatta, Alloh xohlagan kishisiga behisob rizq beradi», dedi.
Shu choqda Zakariyo Robbiga duo qilib: «Ey Robbim, menga O'z huzuringdan yaxshi zurriyot bergin. Albatta, sen duoni eshituvchisan», dedi.
Mehrobda namoz o'qib turganida, farishtalar unga: «Albatta, Alloh senga Allohdan bo'lgan kalimani tasdiqlovchi, boshliq, shahvati tiyilgan, solihlardan bo'lgan Nabiy, Yah'yoning bashoratini bermoqda», dedilar.
U: «Ey Robbim, menga qandoq o'g'il bo'lsin?! O'zim ulug' yoshga kirgan bo'lsam, xotinim tug'mas bo'lsa?!» dedi. U zot: «Shundoq, Alloh xohlaganini qiladi», dedi.
U: «Ey Robbim, menga bir belgi tayinla», dedi. U zot: «Sening belging, uch kun odamlarga faqat ishora bilan gapirishingdir. Robbingni ko'p esla va ertayu kech tasbih ayt!» dedi.
Farishtalarning: «Ey Maryam, albatta, Alloh seni tanlab oldi, pokladi va olamdagi ayollardan ustunligingni ixtiyor qildi.
Ey Maryam, Robbingning ibodatida bardavom bo'l, Unga sajda qil va ruku' qiluvchilar bilan ruku' qil», deganlarini esla.
Bu g'ayb xabarlardan bo'lib, senga vahiy qilmoqdamiz. Ular qaysilari Maryamning kafili bo'lishiga qalamlarini tashlashayotganlarida, oldilarida emasding va tortishayotganlarida ham oldilarida emasding.
Farishtalar: «Ey Maryam, albatta, Alloh senga O'zidan bo'lgan so'zning bashoratini bermoqda, uning ismi Masih, Iyso ibn Maryam bu dunyoyu oxiratda obro'li va yaqin bandalardandir.
U odamlarga beshikda ham, qarigan chog'ida ham gapiradi va solihlardandir», deganlarini esla.
U: «Ey Robbim, menga bashar qo'l tekkizmagan bo'lsa, qanday qilib bolam bo'ladi?!» dedi. U zot: «Shunday, Alloh xohlaganini qiladir. Bir ishni iroda qilsa, «Bo'l!» deyishi kifoya, bo'laveradir», dedi.
Va unga kitobni, hikmatni, Tavrot va Injilni o'rgatadir.
Bani Isroilga Payg'ambar qiladir. U: «Albatta, men sizga Robbingizdan oyat-mo'jiza keltirdim, men sizlarga loydan qushga o'xshash suvrat yasayman, unga puflasam, Allohning izni bilan qush bo'ladi. Alloh izni bilan tug'ma ko'r va peslarni tuzataman va o'likni tiriltiraman. Sizlarga nimani yemoqdasizu, nimani uyingizda saqlayapsiz – xabarini beraman. Agar mo'min bo'lsangiz, albatta, bunda sizga oyat-belgi bordir.
Va o'zimdan avvalgi Tavrotni tasdiqlovchi bo'lib, sizga harom qilinganning ba'zisini halol qilish uchun keldim. Sizga Robbingizdan oyat-mo''jiza bilan keldim. Allohga taqvo qiling va menga itoat eting.
Albatta, Alloh mening Robbim va sizning Robbingizdir. Bas, Unga ibodat qiling. Bu – siroti mustaqimdir», deydir.
Iyso ulardan kofirlikni sezib qolganda: «Kimlar Alloh yo'lida menga yordamchi bo'ladi?!» dedi. Havoriylar: «Biz Allohning yordamchilarimiz, Allohga iymon keltirdik va bizning musulmonligimizga guvoh bo'l.
Ey Robbimiz! Sen tushirgan narsaga iymon keltirdik va Payg'ambarga ergashdik. Bas, bizni guvohlik beruvchilar qatoriga yozgin», dedilar.
Makr qildilar. Alloh ham makr qildi. Alloh makr qiluvchilarning «zo'ri»dir.
Alloh: «Ey Iyso, Men seni vafot qildiruvchi va O'zimga ko'taruvchiman hamda kufr keltirganlardan seni poklovchiman va qiyomat kunigacha senga ergashganlarni kufr keltirganlardan ustun qo'yuvchiman. So'ngra qaytish joyingiz O'zimga, bas, ixtilof qilgan narsalaringiz bo'yicha orangizda O'zim hukm chiqaraman», deganini esla!
Bas, kufr keltirganlarni bu dunyoyu u dunyoda shiddatli azob ila azoblayman. Ularga yordam beruvchilar yo'qdir.
Iymon keltirgan va yaxshi amallar qilganlarning ajrini to'liq beradi. Va Alloh zolimlarni xush ko'rmas.
Bu senga tilovat qilib berayotganimiz oyatlar va hakim eslatmadandir.
Albatta, Allohning huzurida Iysoning misoli xuddi Odamning misoliga o'xshaydi. Uni tuproqdan yaratib, so'ngra unga «Bo'l!» dedi, bas, bo'ldi.
Bu haqiqat Robbingdandir, bas, shak keltiruvchilardan bo'lma.
Senga kelgan ilmdan keyin, kim sen bilan u haqida tortishsa: «Kelinglar, bizning bolalarimizni va sizning bolalaringizni, bizning ayollarimizni va sizning ayollaringizni, biz o'zimizni, siz o'zingizni chaqiramiz-da, so'ngra yolborib, yolg'onchilarga Allohning la'nati bo'lishini so'raymiz», deb aytgin.
Albatta, bu o'zi haq qissadir. Allohdan o'zga hech bir iloh yo'q. Albatta, Alloh, Uning O'zi aziz va hakim zotdir.
Agar yuz o'girib ketsalar, bas, albatta, Alloh fasod qiluvchilarni biluvchidir.
Sen: «Ey ahli kitoblar! Bizga ham, sizga ham barobar so'zga keling: Allohdan o'zgaga ibodat qilmaylik, Unga hech narsani sherik qilmaylik va Allohni qo'yib, ba'zimiz ba'zimizni Robb qilib olmaylik», degin. Bas, agar yuz o'girsalar: «Guvoh bo'linglar, biz, albatta, musulmonlarmiz», deb aytinglar.
Ey ahli kitoblar, nimaga Ibrohim haqida talashasizlar. Holbuki, Tavrot ham, Injil ham undan keyin tushgan-ku! Aql yuritmaysizlarmi?!
Hoy sizlar, haligilar! O'zingiz bilgan narsada-ku talashdingiz, endi nimaga o'zingiz bilmagan narsada talashmoqdasiz?! Alloh biladi, siz esa bilmaysiz.
Ibrohim yahudiy ham, nasroniy ham bo'lmagan edi. Lekin u haq yo'ldan toymagan musulmon edi. Va mushriklardan ham bo'lmagan.
Albatta, odamlarning Ibrohimga haqlirog'i unga ergashganlar, mana bu Nabiy va iymon keltirganlardir. Alloh mo'minlarning valiysidir.
Ahli kitoblardan bir toifalari sizni adashtirishni xohlaydilar. O'zlaridan boshqani adashtirmaydilar va lekin sezmaslar.
Ey ahli kitoblar, nimaga o'zingiz guvoh bo'lib turib, Allohning oyatlariga kufr keltirasiz?!
Ey ahli kitoblar, nimaga haqni botilga aralashtirasizlar va bilib turib haqni yashirasizlar?!
Ahli kitoblardan bir toifalari: «Iymon keltirganlarga tushgan narsaga kunning avvalida iymon keltiringlar va kunning oxirida kufr keltiringlar, shoyadki qaytsalar.
Va diningizga ergashganlardan boshqalarga ishonmanglar, toki birortaga sizga berilganga o'xshash narsa berilmasin yoki Robbingiz huzurida siz bilan hujjat talashmasin», deydilar. Sen: «Albatta, haqiqiy hidoyat Allohning hidoyatidir», deb ayt. Sen: «Albatta fazl Allohning qo'lida – xohlagan kishisiga beradi. Alloh keng qamrovli, biluvchi zotdir.
O'z rahmatini xohlagan kishisigaxos qiladi va Alloh ulug' fazl egasidir», deb ayt.
Ahli kitoblardan, agar hisobsiz molni omonat qo'ysangiz, uni senga ado qiladiganlari bor va bir dinorni omonat qo'ysang, ustida turib olmaguningcha, senga ado qilmaydiganlari ham bor. Bu ularning, omiylar uchun bizning ustimizga yo'l yo'q, deyishlaridandir. Ular bilib turib Alloh haqida yolg'on so'zlaydilar.
Yo'q! Balki kim ahdiga vafo qilsa va taqvodor bo'lsa. Bas, Alloh taqvodorlarni xush ko'radi.
Allohning ahdini va o'z qasamlarini arzon bahoga sotadiganlar, albatta, ana o'shalarga oxiratda nasiba yo'qdir, qiyomat kuni Alloh ularga gapirmas, nazar solmas va poklamas. Ularga alamli azoblar bor.
Ulardan bir guruhlari borki, sizlar kitobdan bo'lmagan narsani kitobdan deb o'ylashingiz uchun, kitobni tillarini burib o'qirlar. Va: «U Allohning huzuridandir», derlar. Holbuki, u Allohning huzuridan emas. Ular bilib turib Alloh haqida yolg'on so'zlarlar.
Bir kishiga Alloh kitobni, hukmni va Payg'ambarlikni berganidan so'ng, u odamlarga: «Allohni qo'yib menga banda bo'linglar», deyishi aslo mumkin emas. Lekin odamlarga: «Kitobni o'rgatganingiz va o'zingiz o'rganganingiz asosida Robboniylar bo'ling», deydir.
U sizlarni farishtalar va Payg'ambarlarni Robb qilib olishingizga buyurmaydi. U sizni musulmon bo'lganingizdan keyin kufrga buyurarmidi?!
Alloh Nabiylardan: «Sizlarga kitob va hikmat berganim uchun, ketingizdan sizlardagi narsani tasdiqlovchi Payg'ambar kelganda, albatta unga iymon keltirasiz va yordam berasiz, – deb ahdu paymonlarini olib turib: – Iqror bo'ldingizmi? Bu haqda ishonchli ahdu paymonimni qabul qildingizmi?» deganini esla. Ular: «Iqror bo'ldik», deyishdi. U: «Bas, guvoh bo'linglar, men ham guvoh bo'luvchilardanman», dedi.
Kim bundan keyin yuz o'girib ketsa, bas, ana o'shalar, fosiqlardir.
Allohning dinidan boshqani xohlaydilarmi?! Axir xohlasayu xohlamasa, osmonlaru yerdagi barcha jonzotlar Allohga bo'ysunib turibdi-ku?! Hamda Unga qaytariladilar-ku?!!
Sen: «Allohga va bizga tushirilgan narsaga, Ibrohim, Ismoil, Ishoq, Ya'qub va asbotlarga tushirilgan narsaga, Muso, Iyso va Nabiylarga Robbilaridan berilgan narsaga iymon keltirdik, ulardan birortasini ajratmaymiz va biz Ungagina musulmonmiz!» deb ayt!
Kim Islomdan boshqa dinni xohlasa, bas, undan bu hargiz qabul qilinmas va u oxiratda ziyon ko'rguvchilardan bo'ladir.
Alloh iymonidan, Payg'ambarning haqligiga guvohlik berganidan va ularga ochiq bayonotlar kelganidan keyin kufr ketgan qavmni qanday qilib hidoyatga soladi. Alloh zolim qavmlarni hidoyatga solmas.
Ana o'shalarning jazosi, ularga Allohning, farishtalarning va barcha odamlarning la'nati bo'lishidir.
Unda abadiy qolurlar. Ulardan azob yengillatilmas va ularga nazar ham solinmas.
Magar shundoq bo'lgandan keyin tavba qilib, yaxshi amallarni qilganlar bo'lsa, bas, Alloh mag'firat qiluvchi va rahmlidir.
Albatta, iymonlaridan keyin kufr keltirib, so'ngra kufri ziyoda bo'lganlarning tavbasi hech-hech qabul qilinmas. Ana o'shalar adashganlardir.
Albatta, kufr keltirib, kofir holida o'lganlarning birortasidan, agar yer yuzi to'la oltin fido qilsa ham, aslo qabul qilinmas. Ana o'shalarga alamli azob bor. Va ularga yordamchilar yo'q.
O'zingiz suygan narsadan nafaqa qilmaguningizcha, hargiz yaxshilikka erisha olmassiz. Nimani nafaqa qilganingizni Alloh biluvchidir.
Tavrot tushishidan oldin Isroil o'ziga harom qilgandan boshqa hamma taom Bani Isroilga halol edi. Sen: «Agar rostgo'ylardan bo'lsangiz, Tavrotni keltirib o'qinglar», deb ayt!
Shundan keyin ham, kimki Alloh haqida yolg'on to'qisa, bas, ana o'shalar zolimlardir.
Alloh rost aytdi. Ibrohimning yo'ldan toymagan millatiga ergashing. U mushriklardan bo'lmagan edi.
Odamlarga muborak, olamlarga hidoyat qilib qo'yilgan birinchi uy Bakkadagi uydir.
Unda ochiq alomatlar va maqomi Ibrohim bor. Kim unga kirsa, tinch bo'ladir. Odamlardan yo'lini topganlariga Alloh uchun baytni haj qilmoq burchdir. Kimki kufr keltirsa, Alloh odamlardan behojatdir.
Ey ahli kitoblar, nega Allohning oyatlariga kufr keltirasizlar?! Holbuki, Alloh qilayotganlaringizga guvoh-ku.
Ey ahli kitoblar! Nega iymon keltirganlarni Allohning yo'lidan to'sib, qaytarasiz?! O'zingiz shohid bo'lib turib, u(yo'l)ning qing'ir bo'lishini xohlaysiz?! Alloh qilayotgan ishlaringizdan g'ofil emasdir.
Ey iymon keltirganlar! Agar kitob berilganlar toifasiga itoat qilsangiz, iymoningizdan keyin sizni kofirlikka qaytaradi.
Allohning oyatlari sizga tilovat qilinib turgan bo'lsa-yu, Uning Rasuli ichingizda bo'lsa-yu, qanday qilib kufr keltirasiz?! Kim Allohni mahkam tutsa, shubhasiz, to'g'ri yo'lga hidoyat topgan bo'ladi.
Ey iymon keltirganlar! Allohga haqiqiy taqvo ila taqvo qiling. Va faqat musulmon holingizdagina bu dunyodan o'ting.
Barchangiz Allohning ipini mahkam tuting va bo'linib ketmang. Va Allohning sizga bergan ne'matini eslang: bir vaqtlar dushman edingiz, bas, qalblaringizni ulfat qildi. Uning ne'mati ila birodar bo'ldingiz. Olovli jar yoqasida edingiz, undan sizni qutqardi. Shunday qilib, Alloh sizga O'z oyatlarini bayon qiladi. Shoyadki hidoyat topsangiz.
Sizlardan yaxshilikka chaqiradigan, amri ma'ruf – nahyi munkar qiladigan bir ummat bo'lsin. Ana o'shalar, o'zlari najot topguvchilardir.
O'zlariga ochiq bayonotlar kelganidan keyin bo'linib ixtilofga tushganlarga o'xshash bo'lmaganlar, ana o'shalarga ulug' azob bordir.
Yuzlar oq va yuzlar qora bo'ladigan kunda yuzlari qora bo'lganlarga: «Iymoningizdan keyin kofir bo'ldingizmi?! Kufr keltirgan bo'lganingiz uchun azobni tatib ko'ring», deyilur.
Yuzlari oq bo'lganlar esa, bas, Allohning rahmatidadirlar. Ular unda abadiy qolurlar.
Bular Allohning oyatlaridir. Ularni senga haq ila tilovat qilmoqdamiz. Alloh odamlarga zulmni xohlamas.
Osmonlaru yerdagi narsalar Allohnikidir. Ishlar Allohga qaytarilajak.
Siz odamlar uchun chiqarilgan eng yaxshi ummat bo'ldingiz. Amri ma'ruf qilasiz, nahyi munkar qilasiz va Allohga iymon keltirasiz. Agar ahli kitoblar iymon keltirganlarida, o'zlariga yaxshi bo'lar edi. Ulardan mo'minlari bor. Ko'plari fosiqdirlar.
Ular sizlarga ozor berishdan o'zga hech qanday zarar yetkaza olmaslar. Agar sizlarga qarshi urush qilsalar, ortga qarab qocharlar. So'ngra ularga yordam berilmas.
Alloh ipi bo'lmasa yoki odamlar ipi bo'lmasa, ularga qaerda bo'lsalar ham, xorlik bitildi. Ularga Allohning g'azabi lozim bo'ldi va miskinlik bitildi. Bunday bo'lishligi ularning Allohning oyatlariga kufr keltirishlari va Nabiylarni nohaqdan o'ldirishlari sababidandir. Bunday bo'lishligi osiy bo'lganlari va haddan oshganlari sababidandir.
Ular barobar emaslar. Ahli kitoblardan Allohning oyatlarini sajda qilgan hollarida kechasida tilovat qiladigan yaxshi toifalari ham bor.
Ular Allohga, oxirat kuniga iymon keltirarlar, amri ma'ruf va nahyi munkar qilarlar va yaxshiliklarga shoshilarlar. Ana o'shalar ahli solihlardandir.
Yaxshilik qilsalar, hargiz inkor etilmaslar. Alloh taqvodorlarni yaxshi biluvchi zotdir.
Albatta, kufr keltirganlardan mollari ham, bolalari ham hargiz Alloh azobidan hech narsani qaytara olmas. Ana o'shalar do'zax egalaridir. Ular unda abadiydirlar.
Ularning bu dunyo hayotida qiladigan nafaqalari misoli o'ziga zulm qilgan bir qavmning ekinini urib halok qilgan sovuq shamolga o'xshaydi. Alloh ularga zulm qilmadi. Lekin ular o'zlariga zulm qildilar.
Ey iymon keltirganlar, o'zingizdan boshqadan sirdosh tutmang. Ular sizga yomonlik qilishini qo'ymaslar. Mashaqqatda qolishingizni xohlarlar. Dushmanliklari og'izlaridagi (so'zlari)dan bilinib turibdi. Dillarida maxfiy turgani yana ham kattaroq. Agar aql yuritadigan bo'lsangiz, biz sizlarga oyat-belgilarni bayon qilib bo'ldik.
Hoy sizlar! Ularni yaxshi ko'rasizlar-u, ular sizni yaxshi ko'rmaydilar. Sizlar kitobning hammasiga iymon keltirasizlar-u, ular sizlarni ko'rganda, iymon keltirdik, derlar, ammo holi qolganlarida, sizlarga bo'lgan qattiq achchiqlaridan barmoq tishlarlar. Sen: «Achchiqlaring bilan o'lib ketinglar», deb ayt. Albatta, Alloh dillarni egallagan narsalarni biluvchidir».
Sizga yaxshilik yetsa, ularga yomon bo'lar. Sizlarga musibat yetsa, ular xursand bo'larlar. Agar sabr va taqvo qilsangiz, ularning makri sizga hech zarar qilmas. Albatta, Alloh qilayotgan ishlarini ihota qilguvchidir.
Ahlingdan ertalab chiqib, mo'minlarni urush joylariga turg'izganingni esla! Alloh eshituvchi va biluvchi zotdir.
Sizlardan ikki toifa qo'rqib zaiflashmoqchi bo'lganini esla! Alloh ularning valiysidir. Mo'minlar faqat Allohning O'ziga tavakkal qilsinlar.
Batahqiq, Badrda oz bo'lsalaringizlar ham, Alloh sizlarga nusrat berdi. Bas, Allohga taqvo qiling, shoyadki shukr qilsangiz.
Mo'minlarga: «Sizga Robbingiz tushirilgan uch ming farishtalar ila madad bermog'i kifoya qilmaydimi?!» deganingni esla!
«Ha (kifoya qiladi)! Agar sabr va taqvo qilsangiz, ular shu payt kelib qolsalar ham, Robbingiz sizga belgili besh ming farishta ila madad beradi».
Alloh buni faqat sizga suyunchilik va qalbingiz taskin topishi uchungina qildi. Aslida, nusrat aziz va hakim Allohning huzuridandir.
Kufr keltirganlarning bir tarafini kesish uchun yoki xorlash uchun, toki noumid bo'lib qaytsinlar.
Bu sening ishing emas! YOki ularning tavbasini qabul qiladi, yoki azoblaydi. Bas, ular zolimlardir.
Osmonlaru yerdagi narsalar Allohnikidir. Xohlagan kishini mag'firat qiladi va xohlagan kishini azoblaydi. Alloh gunohni mag'firat qiluvchi va rahmli zotdir.
Ey iymon keltirganlar! Riboni bir necha barobar qilib yemang. Allohga taqvo qiling, shoyadki najot topsangiz.
Va kofirlar uchun tayyorlab qo'yilgan olovdan qo'rqing.
Allohga va Rasuliga itoat eting. Shoyadki rahm qilinsangiz.
Robbingizdan bo'lgan mag'firatga va kengligi osmonlaru yercha bo'lgan, taqvodorlar uchun tayyorlab qo'yilgan jannatga shoshiling.
Ular yengillikda ham, og'irlikda ham nafaqa qiladiganlar, g'azabini yutadiganlar va odamlarni avf qiladiganlardir. Alloh yaxshilik qiluvchilarni yoqtiradi.
Va ular fohisha ish yoki o'zlariga zulm qilgan chog'larida Allohni eslab, gunohlarini mag'firat qilishni so'raydilar, gunohlarini Allohdan o'zga kim ham mag'firat qilardi? Va ular, bilib turib, qilgan gunohlarida bardavom bo'lmaslar.
Ana o'shalarning mukofotlari Robbilaridan bo'lgan mag'firat va ostidan anhorlar oqib turgan jannatlar bo'lib, ular unda abadiy qolurlar. Amal qiluvchilarning ajri qanday ham yaxshi!
Sizdan oldin sunnatlar qolgan. Bas, yer yuzida yurib yolg'onga chiqaruvchilarning oqibati qanday bo'lganiga nazar solinglar.
Bu odamlar uchun bayon va taqvodorlar uchun hidoyat va mav'izadir.
Bo'shashmanglar! Xafa bo'lmanglar! Sizlar, agar mo'min bo'lsalaringiz, ustunsizlar.
Agar sizga jarohat yetgan bo'lsa, u qavmga ham shunga o'xshash jarohat yetgan. Bunday kunlarni odamlar orasida aylantirib turamiz. Toki Alloh iymon keltirganlarni bilishi uchun va ulardan shahidlarni chiqarib olishi uchun. Va Alloh zolimlarni sevmaydi.
Toki Alloh mo'minlarni poklashi va kofirlarni halok qilishi uchun.
YOki Alloh sizlardan jihod qilganlarni bilmasdan va sabrlilarni bilmasdan turib, jannatga kiraveramiz, deb hisoblaysizmi?!
Duchor bo'lmasingizdan oldin o'limni orzu qilgan edingiz. Endi uni ko'rib, nazar solib turibsiz.
Muhammad ham bir Payg'ambar, xolos. Undan avval ham Payg'ambarlar o'tgan. Agar u o'lsa yoki qatl qilinsa, orqangizga qaytasizmi?! Kimki orqasiga qaytsa, Allohga hech zarar keltira olmas. Va Alloh shukr qiluvchilarni mukofotlar.
Hech bir jon Allohning iznisiz o'lmas. Bu yozilgan ajaldir. Kim bu dunyoning savobini xohlasa, unga o'shandan beramiz. Kim oxiratning savobini xohlasa, unga o'shandan beramiz. Va shukr qiluvchilarni mukofotlaymiz.
Qanchadan qancha Payg'ambarlar bilan birga ko'plab robboniylar jang qilganlar. Ular Alloh yo'lida yetgan musibatdan bo'shashmaganlar, zaiflashmaganlar va bo'ysunmaganlar. Alloh sabrlilarni sevadi.
Ular: «Ey Robbimiz! Bizning gunohlarimiz va ishimizdagi isrofimizni O'zing kechirgin, sobitqadam qilgin va kofir qavmlar ustidan bizga nusrat bergin», degan gapdan o'zga gapni aytmaganlar.
Bas, Alloh ularga bu dunyo savobini va oxiratning go'zal savobini berdi. Alloh go'zal amal qiluvchilarni sevadi.
Ey iymon keltirganlar! Agar kufr keltirganlarga itoat qilsangiz, orqangizga qaytarurlar. Bas, ziyon ko'rguvchilarga aylanib qolasiz.
Yo'q! Alloh xo'jangizdir. Va U yordam beruvchilarning yaxshisidir!
Tezda kufr keltirganlarning qalbiga, Allohga hujjatsiz narsani shirk keltirganlari uchun, qo'rquvni solamiz. Ularning qarorgohi do'zaxdir. Zolimlarning joyi qanday ham yomon!
Batahqiq, Alloh va'dasi ustidan chiqdi. Siz Uning izni bilan ularni qira boshladingiz. Toki zaiflashib, amr haqida ixtilof qilib va siz suygan narsani ko'rsatganidan so'ng isyon qilguningizcha. Orangizda dunyoni xohlaydigan kimsalar bor va orangizda oxiratni xohlaydigan kimsalar bor. So'ngra sizlarni imtihon qilish uchun ulardan burdi. Batahqiq, sizni afv etdi. Alloh mo'minlarga fazl egasi bo'lgan zotdir.
Payg'ambar ortingizdan chaqirib tursa ham, hech kimga qaramay tirqirab qochganingizni eslang. O'tgan narsaga va yetgan musibatga xafa bo'lmasligingiz uchun sizga g'am ustiga g'am berdi. Alloh qilayotgan amallaringizdan xabardor zotdir.
So'ngra, g'amdan keyin, sizdan bir toifangizni qamrab olgan mudroqni omonlik qilib tushirdi. Boshqa toifa esa, o'zi bilan ovora bo'lib, Alloh haqida nohaq, johiliyat gumonini qilib: «Bizning qo'limizda nima ish bor edi», deyishdi. Sen: «Ishning barchasi Allohdandir», deb ayt! Senga oshkor qilmagan narsalarini ichlarida maxfiy tutarlar. Ular: «Agar qo'limizda bir ish bo'lganida, bu yerda qatl qilinmas edik, derlar. Sen: «Agar uylaringizda bo'lsangiz ham, qatl bo'lish taqdirida yozilganlar o'z o'lim joylariga chiqar edilar. Bu, Alloh ko'ksingizdagi narsani sinashi va qalbingizdagini yaxshilab poklashi uchundir. Alloh ko'krakdagi narsani ham biluvchi zotdir», deb ayt.
Ikki to'p to'qnashgan kuni sizlardan yuz o'girib qochganlarni ba'zi qilgan ishlari tufayli shayton yo'ldan urdi, xolos. Batahqiq, Alloh ularni afv qildi. Albatta, Alloh mag'firatli va rahmli zotdir.
Ey iymon keltirganlar! Kufr keltirganlarga va yer yuzida yurgan va g'oziy bo'lgan birodarlari haqida, agar bizning huzurimizda bo'lganlarida o'lmas edilar va qatl qilinmas edilar, deydiganlarga o'xshamang. Buni Alloh qalblarida hasrat qilishi uchun aytadilar. Alloh tiriltiradi va o'ldiradi, Alloh qilgan amallaringizni ko'ruvchi zotdir.
Garchi Alloh yo'lida qatl qilinsangiz ham yoki o'lsangiz ham, Allohdan bo'ladigan mag'firat va rahmat ular jamlaydigan narsadan yaxshidir.
Garchi o'lsangiz ham yoki qatl qilinsangiz ham, albatta, Alloh huzurida yig'ilursiz.
Allohning rahmati ila ularga muloyim bo'lding. Agar qo'pol, qalbi qattiq bo'lganingda, atrofingdan tarqab ketar edilar. Bas, ularni afv et. Ularga istig'for ayt va ular bilan ishlarda mashvarat qil. Azmu qaror qilganingdan so'ng Allohga tavakkal qil. Albatta, Alloh tavakkal qiluvchilarni sevadir.
Agar sizga Alloh nusrat bersa, sizdan g'olib keluvchi yo'q. Agar sizni tashlab qo'ysa, Undan o'zga kim ham yordam berar edi. Mo'minlar faqat Allohgagina tavakkal qilsinlar.
Payg'ambarga xiyonat hech to'g'ri kelmas. Kimki xiyonat qilsa, qiyomat kuni xiyonat qilib olgan narsasi bilan keladi. So'ngra har bir jon kasbiga yarasha to'liq oladi. Ularga zulm qilinmas.
Allohning roziligini izlagan odam, Allohning g'azabiga duchor bo'lgan va borar joyi jahannam bo'lgan odamga o'xsharmidi?! Va u qanday ham yomon joy.
Ularning Allohning huzuridagi darajalari turlicha. Alloh qilayotgan amallarini ko'rib turuvchi zotdir.
Batahqiq, Alloh mo'minlarga o'zlaridan Payg'ambar yuborib, ne'mat berdi. U alarga Allohning oyatlarini tilovat qilib beradir, ularni poklaydir, kitob va hikmatni o'rgatadir. Garchi oldin ochiq-oydin adashuvda bo'lsalar ham.
Sen: «Sizga musibat yetgan paytda, holbuki o'zingiz hamikki baravarini yetkazgan edingiz, bu qaerdan, deysizmi?! Bu o'zingizning huzuringizdan!» deb ayt. Albatta, Alloh hamma narsaga qodirdir.
Ikki jamoa to'qnashgan kuni sizga musibat Allohning izni bilan va mo'minlarni bilish uchun.
Va munofiqlik qilayotganlarni bilish uchun yetdi. Va ularga: «Kelinglar, Allohning yo'lida urush qilinglar yoki mudofaa qilinglar», deyildi. Ular «Agar jang bo'lishini aniq bilsak, sizga ergashardik», dedilar. Ular o'sha kunda iymondan ko'ra kufrga yaqinroq edilar. Tillari bilan dillarida yo'q narsani aytadilar. Alloh berkitayotgan narsalarini yaxshi biluvchi zotdir.
Ular o'z birodarlariga va (urushga chiqmay) o'tirganlarga: «Agar bizga itoat qilganlarida qatl qilinmas edilar», deyishdi. Sen: «Agar gapingiz rost bo'lsa, o'zingizdan o'limni qaytarib ko'ring-chi», deb ayt.
Allohning yo'lida qatl bo'lganlarni o'liklar deb hisoblamanglar. Balki ular tirik, Robbilari huzurida rizqlanmoqdalar.
Ular Alloh O'z fazlidan bergan narsalardan xursandlar va hali ortlaridan o'zlariga qo'shilmagan birodarlariga, ularga xavf yo'qligini hamda xafa ham bo'lmasliklarining xushxabarini bermoqdalar.
Ular Allohdan bo'lgan ne'mat va fazlning hamda, albatta, Alloh mo'minlarning ajrini zoe qilmasligining xushxabarini bermoqdalar.
Ular jarohat yetgandan keyin ham Alloh va Payg'ambar chaqirig'iga javob beradiganlardir. Ulardan yaxshilik va taqvo qilganlariga ulug' ajrlar bordir.
Ularga kishilar: «Albatta, odamlar sizga qarshi kuch to'pladilar, ulardan qo'rqinglar», deganda, iymonlari ziyoda bo'ldi va: «Bizga Allohning O'zi yetarli va U qanday ham yaxshi vakil», dedilar.
Bas, Allohning ne'mati va fazli ila, ularga yomonlik yetmasdan qaytdilar va Allohning roziligiga erishdilar. Alloh ulug' fazl egasidir.
Albatta, bunday bo'lishingiz shaytondandir, u o'z yaqinlaridan qo'rqitadi. Bas, agar mo'min bo'lsangiz, ulardan qo'rqmanglar, mendan qo'rqinglar.
Kufrga oshiqayotganlar seni xafa qilmasin. Albatta, ular hargiz Allohga biror zarar yetkaza olmaslar. Alloh ularga oxiratda nasiba qilmaslikni xohlaydir. Ularga ulkan azob bordir.
Albatta, kufrni iymonga sotib olganlar Allohga hargiz biror zarar yetkaza olmaslar. Ularga alamli azob bordir.
Kufr keltirganlar ularni tek qo'yganimizni o'zlari uchun yaxshi deb hisoblamasinlar. Biz ularni faqat gunohlari ko'payishi uchungina tek qo'yamiz. Ularga xorlovchi azob bordir.
Alloh mo'minlarni siz turgan holda, pokidan nopokini ajratmasdan qo'yib qo'ymas. Alloh sizlarni g'aybdan xabardor qilib qo'ymas. Lekin Alloh O'z Payg'ambarlaridan kimni xohlasa, tanlab oladi. Bas, Allohga va Uning Payg'ambarlariga iymon keltiringlar. Agar iymon keltirsangiz va taqvo qilsangiz, sizlarga ulug' ajr bordir.
Alloh O'z fazlidan bergan narsaga baxillik qilganlar buni o'zlariga yaxshilik deb hisoblamasinlar. Aksincha, bu ularga yomonlikdir. Qiyomat kuni baxillik qilgan narsalari ila bo'yinlari o'ralur. Osmonlaru yerning merosi Allohgadir. Va Alloh qilayotgan amallaringizdan xabardordir.
Batahqiq, Alloh: «Albatta, Alloh kambag'al va biz boymiz», deganlarning gapini eshitdi. Aytganlarini va Nabiylarni nohaq o'ldirganlarni yozib qo'yamiz va: «Kuydiruvchi azobni tatib ko'ring!» deymiz.
Bundoq bo'lishligi, sizning o'z qo'lingiz ila qilganingiz tufaylidir. Albatta, Alloh bandalariga zulm qiluvchi emas.
«Albatta, Alloh bizdan o'tda kuyadigan qurbonlik keltirmagan Payg'ambarga ishonmasligimizga ahd olgan», deydiganlarga, sen: «Mendan oldin ham sizlarga Payg'ambarlar ochiq-oydin bayonotlar va siz aytgan narsa bilan kelganlar. Agar rostgo'y bo'lsalaringiz, nimaga ularni o'ldirdingiz?» deb ayt.
Agar seni yolg'onchi qilsalar, sendan oldin ochiq-oydin bayonotlar, hikmatli kitoblar va nurli kitoblar bilan kelgan Payg'ambarlarni ham yolg'onchi qilganlar.
Har bir jon o'limni totguvchidir. Qiyomat kuni ajrlaringizni to'lig'icha olursiz. Kim do'zaxdan uzoqlashtirilsa va jannatga kiritilsa, shubhasiz, yutibdi. Bu dunyo hayoti g'urur matohidan o'zga narsa emas.
Albatta, molu jonda sinovga uchraysiz. Albatta, sizdan oldin kitob berilganlardan va shirk keltirganlardan ko'plab ozor eshitasiz. Agar sabr qilsangiz va taqvo qilsangiz, albatta, bu salmoqli ishlardandir.
Alloh kitob berilganlardan, albatta, uni odamlarga bayon qilasiz va berkitmaysiz, deb ahd olganini esla. Bas, uni ortlariga qaratib otdilar va arzon narxga sotdilar. Sotib olgan narsalari qanday ham yomon!
Qilganlariga xursand bo'lib, qilmaganlariga maqtalishni suyadiganlarni azobdan najotda deb hisoblama. Ularga alamli azob bor!
Osmonlaru yerning mulki Allohnikidir. Va Alloh har bir narsaga qodirdir.
Albatta, osmonlaru yerning yaratilishida va kecha-kunduzning almashinishida aql egalari uchun belgilar bor.
Allohni tik turgan, o'tirgan va yonboshlagan hollarida eslaydigan, osmonlaru yerning yaratilishini tafakkur qiladiganlar: «Robbimiz, buni bekorga yaratganing yo'q, O'zing poksan, bizni o't azobidan saqlagin.
Robbimiz, albatta, sen kimni do'zaxga kiritsang, batahqiq, uni sharmanda qilibsan. Va zolimlarga yordam beruvchilar yo'q.
Robbimiz biz nido qiluvchining, Robbingizga iymon keltiring, deb nido qilayotganini eshitdik va iymon keltirdik. Robbimiz, bizning gunohlarimizni kechirgin va yomonliklarimizni o'chirgin hamda yaxshilar bilan birga o'ldirgin.
Robbimiz, bizga Payg'ambarlaringga va'da qilgan narsalaringni bergin va bizni qiyomat kuni sharmanda qilmagin. Albatta, Sen va'daga xilof qilmaysan», derlar.
Robbilari ularning (duolarini) istijobat qilib: «Men sizlardan erkagu ayol amal qiluvchining amalini zoe qilmayman. Ba'zingiz ba'zingizdansiz. Hijrat qilganlar, diyorlaridan chiqarilganlar, Mening yo'limda aziyat chekkanlar, jang qilganlar va qatl bo'lganlarning yomonliklarini o'chiraman hamda ularni, albatta, ostidan anhorlar oqib turgan jannatlarga kiritaman, bu Allohning huzuridan savobdir. Va Alloh–huzurida go'zal savob bor zotdir», dedi.
Kufr keltirganlarning yurt kezishlari seni aldab qo'ymasin.
Bu ozgina matohdir. So'ngra o'rinlari jahannamdir. U qanday ham yomon yotoq!
Lekin Robbilariga taqvo qilganlar uchun ostidan anhorlar oqib turgan jannatlar bo'lib, unda abadiy qolurlar. Bu Allohdan ziyofatdir. Alloh huzuridagi narsa abrorlar uchun yaxshidir.
Albatta, ahli kitoblardan Allohga, sizlarga tushirilgan narsaga, ularga tushirilgan narsaga iymon keltiradiganlari, Allohga o'zini xor tutib bo'yin egadiganlari, Allohning oyatlarini arzon bahoga sotmaydiganlari bordir. Ana o'shalarga Robbilari huzurida ajr bordir. Albatta, Alloh tezhisob zotdir.
Ey iymon keltirganlar! Sabr qiling. Sabr ila g'olib keling. Kurashga bel bog'lab turing. Allohga taqvo qiling. Shoyadki yutuqqa erishsangiz.