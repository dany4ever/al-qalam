Ey iymon keltirganlar ! Allohdan va Uning Rasuldan oldin shoshilmanglar. Va Allohga taqvo qilinglar. Albatta Alloh eshituvchi va biluvchi zotdir.
Ey iymon keltirganlar! Ovozingizni Payg'ambar ovozidan yuqori ko'tarmang va unga bir-biringiz ila so'zlashgandek dag'al so'z aytmang, o'zingiz sezmagan holda amallaringiz habata bo'lib qolmasin.
Albatta, Rasulullohning huzurida ovozlarini pastlatganlar, ana o'shalar Alloh qalblarini taqvoga imtihon qilgan zotlardir. Ularga mag'firat va ulkan ajr bor.
Albatta, seni hujralar ortidan chaqirayotganlarning ko'plari aql ishlatmaslar.
Agar ularning huzuriga chiqquningcha sabr qilsalar, o'zlari uchun yaxshi bo'lardi. Alloh mag'firat qiluvchi va rahimlidir.
Ey iymon keltirganlar! Agar fosiq xabar keltirsa, aniqlab ko'ringlar, bir qavmga bilmasdan musibat yetkazib qo'yib, qilganingizga nadomat chekuvchi bo'lmanglar.
Va bilinglarki, albatta, ichlaringizda Rasululloh bordir. Agar U ishlardan ko'pida sizga itoat qilsa, albatta, qiyinchilikka duchor bo'lardingiz. Lekin, Alloh sizlarga iymonni mahbub qildi va uni qalblaringizda ziynatladi va sizlarga kufrni, fisqni va isyonni yomon ko'rsatdi. Ana o'shalar to'g'rilikda yuruvchilaridir.
Bu Alloh tomonidan fazl va ne'matdir. Alloh biluvchi va hikmatli zotdir.
Agar mo'minlardan ikki toifa urushib ketsalar, bas, o'rtalarini isloh qiling. Agar ulardan biri ikkinchisiga tajovuz qilsa, siz tajovuz qilganiga qarshi, to u Allohning amriga qaytgunicha urushing, agar qaytsa, bas, o'rtalarini adolat bilan isloh qiling. Odil bo'ling, albatta, Alloh adolat qilguvchilarni suyadir.
Albatta, mo'minlar birodardirlar, bas, ikki birodaringiz o'rtasini isloh qiling, Allohga taqvo qiling, shoyadki, rahm qilinsangiz.
Ey iymon keltirganlar ! Bir qavm boshqasini masxara qilmasin, ehtimol ular bulardan yaxshiroqdir. Va ayollar ham boshqa ayollarni (masxara qilmasin), ehtimol ular bulardan yaxshiroqdir. Va o'zingizni o'zingiz mazax qilmang, bir-biringizga laqab qo'ymang. Iymondan keyin fosiqlik ismi naqadar yomon ! Va kim tavba qilmasa, bas, ana o'shalar o'zlari zolimlardir.
Ey iymon keltirganlar! Ko'p gumonlardan chetda bo'linglar, chunki ba'zi gumonlar gunohdir. Josuslik qilmanglar. Ba'zilaringiz ba'zilaringizni g'iybat qilmanglar. Sizlardan birortalaringiz o'zining o'lgan birodarining go'shtini yeyishni yaxshi ko'radimi? Ha, yomon ko'rasizlar. Allohdan qo'rqinglar! Albatta, Alloh tavbani ko'p qabul qiluvchi va rahmlidir.
Ey odamlar! Biz sizlarni bir erkak va ayoldan yaratdik va sizlarni o'zaro tanishishingiz uchun xalqlar va qabilalar qilib qo'ydik. Albatta, Allohning huzurida eng hurmatligingiz eng taqvodoringizdir. Albatta, Alloh biluvchi va xabardor zotdir.
A'robiylar, iymon keltirdik, dedilar. Sen: «Iymon keltirganingiz yo'q, lekin bo'yinsundik denglar, hali iymon qalblaringizga kirgani yo'q va agar Allohga va Uning Rasuliga itoat qilsangiz, amallaringizdan hech narsa kamimas. Albatta, Alloh kechiruvchi va rahmli zotdir», deb ayt.
Albatta, haqiqiy mo'minlar Allohga va Uning Rasuliga iymon keltirgan, so'ngra shubha qilmagan va Allohning yo'lidan mollari va jonlari ila jihod qilganlardir. Ana o'shalar, o'shalargina (iymonida) sodiqlardir.
Sen: «Allohga diningizni bildirmoqchimisiz? Va holbuki, Alloh osmonlaru yerdagi narsani biluvchi zotdir. Alloh har bir narsani biluvchidir», deb ayt.
Senga musulmon bo'lganlarini minnat qilurlar. Sen: «Menga Islomingizni minnat qilmang. Balki agar sodiq bo'lsangiz, Alloh sizni iymonga hidoyat qilganini minnat qilur», deb ayt.
Albatta, Alloh osmonlaru yerning g'aybini biluvchi zotdir. Va Alloh qilayotgan ishlaringizni ko'ruvchi zotdir.