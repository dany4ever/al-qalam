Albatta, Alloh Sen bilan o'z eri haqida tortishayotgan va Allohga shikoyat qilayotgan (ayol)ning so'zini eshitdi. Ha, Alloh ikkovingizning gaplashuvingizni eshitmoqda. Albatta, Alloh eshituvchi va ko'ruvchidir.
Sizlardan o'z xotinlaridan zihor qiladiganlar (bilib qo'ysinlarki), u(xotin)lar onalari emas. Tuqqan onalaridan o'zga hech kim ularga ona emaslar. Va, albatta, ular inkor qilingan va g'irt yolg'on so'zlarni aytarlar. Va, albatta, Alloh kechiruvchi va mag'firat qiluvchidir.
Xotinlaridan zihor qilganlar o'z aytganlaridan qaytsalar, (qayta) qo'shilmaslaridan avval bir qul ozod qilsinlar. Bu (hukm) va'zlanishingiz uchundir. Alloh qilayotgan ishlaringizdan xabardordir.
Kim (qul) topmasa, bas (qayta) qo'shilmasdan avval ikki oy ketma-ket ro'za tutsin. Kim (ro'zaga) qodir bo'lmasa, oltmish miskinni to'yg'azsin. Bu (hukm) Allohga va Uning Rasuliga iymon keltirishingiz uchun. Va bu(hukm)lar Allohning chegaralaridir. Va (undan chiqqan) kofirlarga alamli azob bor.
Albatta, Allohga va Uning Payg'ambariga dushmanlik qiladiganlar, ulardan avvalgilar xor bo'lganidek, xor bo'lurlar. Holbuki batahqiq Biz ochiq-oydin oyatlarni tushirib qo'yganmiz. Va kofirlarga xorlovchi azob bor.
Alloh barchalarini qayta tiriltiradigan kunda, ularga qilgan ishlarining xabarini berur. Alloh hisoblab turgan, ular esa unutganlar. Holbuki Alloh har bir narsaga shohiddir.
Albatta, Alloh osmonlaru yerdagi barcha narsalarni bilishini anglamadingmi? Agar uchtaning sirli so'zlashuvi bo'lsa, albatta, U zot to'rtinchidir. Beshta bo'lsalar, U zot oltinchidir, bundan oz bo'lsa ham, ko'p bo'lsa ham va qaerda bo'lsalar ham, albatta, Alloh ular bilandir. So'ng qiyomat kunida ularga qilgan ishlaridan xabar beradir. Albatta, Alloh har bir narsani biluvchidir.
Sirli so'zlashuvdan qaytarilganlarni ko'rmadingmi?! Man etilgan ishga yana qayturlar, gunoh va dushmanlik-la va Payg'ambarga osiy bo'lib, sirli so'zlashurlar. Va huzuringga kelsalar, sen bilan Alloh o'rgatmagan tarzda so'rashurlar. Va ichlarida, shu gapimiz uchun Alloh bizni azoblamasa edi, derlar. Ularga jahannam kifoyadir, unga kirurlar. U qandoq ham yomon joy!
Ey iymon keltirganlar! Qachon sirli suhbat qilsangiz, gunoh, dushmanlik va Payg'ambarga ma'siyatga sirli suhbat qilmangiz. Yaxshilik va taqvoga sirli suhbat qilingiz. Huzuriga to'planib boradiganingiz Allohga taqvo qilingiz.
Albatta, iymonlilarni ranjitish uchun qilingan sirli suhbat shaytondandur, Allohning izni bilan qilingan sirli suhbatgina ularga hech zarar yetkazmas. Mo'minlar Allohning O'ziga tavakkal qilsinlar.
Ey iymon keltirganlar! Agar sizlarga majlislarda siljibroq o'tiring, deyilsa, bas, siljing, agar turing deyilsa, turing. Alloh sizlardan iymon keltirganlarni va ilmga berilganlarning darajalarini ko'tarur. Alloh nima qilayotganingizdan xabardordir.
Ey iymon keltirganlar! Agar Payg'ambar bilan sirli suhbat qilmoqchi bo'lsangiz, sirli suhbatingizdan avval sadaqa bering. Shundoq qilmog'ingiz o'zingiz uchun yaxshiroqdir va (qalbingiz uchun) pokroqdir. Agar (sadaqa) topmasangiz, albatta Alloh kechiruvchi va rahmdildir.
Sizlarga sirli suhbatingizdan avval sadaqa berish og'ir keldimi. Agar bajarmasangiz, (mayli) Alloh avf qildi. Bas, namoz o'qinglar va zakot beringlar. Va Allohga va Uning Payg'ambariga itoat qilinglar. Alloh qilayotgan ishlaringizdan xabardordir.
Allohning g'azabiga duchor bo'lgan qavmni do'st tutganlarni ko'rmaysanmi? Ular sizlardan ham emas, ulardan ham emas. Bilib turib, yolg'onga qasam ichurlar.
Alloh ular uchun shiddatli azobni tayyorlagan. Ularning qilayotgan ishlari naqadar yomon!
Qasamlarini o'zlari uchun to'siq qilib oldilar. Bas, Allohning yo'lidan to'sdilar. Ular xorlovchi azob bor!
Mollari ham, bolalari ham ulardan Alloh(azobi)dan hech narsani qaytara olmas. Unday kishilar do'zax ahlidurlar. Ular unda abadiy qolurlar.
Alloh ularning barchasini qayta tiriltiradigan kunda xuddi sizlarga qasam ichganlaridek, Unga ham qasam icharlar, va biror narsaga erishamiz, deb o'ylarlar. Ayo, ogoh bo'ling, ular, ha, ular yolg'onchidirlar.
Shayton ularni egallab olgan va Allohning zikrini unutdirgan. Ana o'shalar, shayton firqasidirlar. Ayo, ogoh bo'linglar, shayton firqasi, ha, o'shalar, yutqazuvchidirlar.
Albatta, Allohga va Uning Rasuliga dushmanlik qiluvchilar, ana o'shalar, eng xorlar ichidadir.
Alloh, Men va Mening Rasullarim g'alaba qilamiz, deb hukm qilgan. Albatta, Alloh quvvatli va g'olibdir.
Allohga va oxirat kuniga iymon keltirgan qavmning Allohga va Uning Rasuliga dushmanlik qiluvchilarga do'stlik qilganlarini topmaysan. Hatto u(dushman)lar o'z otalari, bolalari, aka-ukalari yoki qarindoshlari bo'lsa ham. Alloh undoq kishilarning qalblarida iymonni sobit qilgan, ularni O'z huzuridan bir ruh bilan qo'llagandir. Va ularni ostidan suvlar oqib turgan jannatlarga kiritadir. Unda abadiy qolurlar. Alloh ulardan rozi bo'ladir. Ular Allohdan rozi bo'ladir. Ana o'shalar, Allohning firqasidirlar. Ayo, ogoh bo'linglar, albatta, Allohning firqasi, ha, o'shalar yutuvchilardir.