Allohning amri keldi. Bas, uning tezroq kelishini talab qilmay qo'ya qoling. U zot ular keltirayotgan shirklardan pok va oliy bo'ldi.
U O'z amri ila farishtalarni ruh-vahiy bilan bandalaridan O'zi xohlaganlariga: «Ogohlantiringlar. Albatta, Mendan o'zga iloh yo'q. Bas, Menga taqvo qilinglar», deb nozil qiladir.
U osmonlaru yerni haq ila yaratdi. U ular shirk keltirayotgan narsalardan oliy bo'ldi.
U insonni nutfadan yaratdi. Endi esa, u(inson) ochiq-oydin xusumatchi bo'lib turibdi.
U chorva hayvonlarini ham yaratdi. Ularda siz uchun issiqlik manfaatlar bor va ulardan yeysizlar ham.
Va siz uchun ularda kechki payt (o'tloqdan) qaytayotganlarida va ertalab (o'tloqqa) ketayotganida chiroyli-jamol bor.
Va ular yuklaringizni siz jon mashaqqatisiz yeta olmaydigan yurtlargacha ko'tarib boradir. Albatta, Robbingiz mehribon va rahmlidir.
Otlar, xachirlar va eshaklarni minishingiz va ziynat uchun (yaratdi) va siz bilmaydigan narsalarni yaratadir.
Yo'llarning maqsaddagisi Allohga oiddir. Ulardan egrisi ham bordir. Agar xohlasa, albatta, hammangizni hidoyat qilgan bo'lardi.
U osmondan suvni tushirgan zotdir. Sizga undan sharob va hayvon o'tlatadigan daraxt bordir.
U o'sha(suv) ila sizga ekinlarni, zaytunni, hurmolarni, uzumlarni va turli mevalarni o'stiradir. Albatta, bunda tafakkur qiladigan qavmlar uchun oyat-belgilar bordir.
U sizga kechaniyu kunduzni, quyoshniyu oyni xizmatkor qildi. Yulduzlar Uning amri ila xizmatkordir. Albatta, bunda aql yuritguvchi qavmlar uchun oyat-belgilar bordir.
Va siz uchun yerda turli rangda qilib yaratgan narsalarini ham (xizmatkor qildi). Albatta, bunda eslaydigan qavmlar uchun oyat-belgi bordir.
U dengizni siz undan toza go'sht yeyishingiz, undan taqadigan taqinchoqlar chiqarib olishingiz uchun, unda (suvni) yorib ketayotgan kemalarni ko'rasan, hamda uning fazlini talab qilishingiz uchun xizmatkor qildi. Shoyadki, shukr keltirsangiz.
U zot yer sizlarni tebratib yubormasligi uchun uning ustiga baland tog'larni tashlab qo'ydi. Anhorlaru yo'llarni ham. Shoyadki, to'g'ri yo'l topsangiz.
Va alomatlar hamda yulduzlar ila ular yo'l topurlar.
Yaratadigan zot yaratmaydigan zot kabi bo'lurmi? O'ylab ko'rmaysizlarmi?
Agar Allohning ne'matlarini sanasangizlar, sanog'iga yeta olmaysizlar. Albatta, Alloh o'ta mag'firatli va rahmli zotdir.
Alloh nimani sir tutayotganingizni va nimani oshkor qilayotganingizni biladir.
Ularning Allohdan o'zga ibodat qilayotganlari hech narsani yarata olmaslar. Holbuki, o'zlari yaratiladilar.
O'liklardir, tirik emaslar va qachon qayta tiriltirilishlarini bilmaslar.
Ilohingiz yagona ilohdir. Oxiratga iymon keltirmaydiganlarning qalblari inkor qiluvchidir, o'zlari esa mutakabbirdirlar.
Shubhasizki, Alloh nimani sir tutayotganlarini va nimani oshkor qilayotganlarini biladir. Albatta, U mutakabbirlarni xush ko'rmas.
Qachonki, ularga: «Robbingiz nimani nozil qildi?» deyilsa, ular: «Avvalgilarning afsonalarini», derlar.
Qiyomat kuni o'z gunohlarini to'laligicha va jaholat ila yo'ldan adashtirgan kishilarning gunohlaridan ko'tarishlari uchundir. Ogoh bo'ling! Ular ko'targan narsa qandoq ham yomon!
Batahqiq, ulardan oldingilar ham makr qilganlar. Bas, Alloh binolarini poydevoridan yiqitdi. Shift ularning ustiga qulab tushdi. Va ularga o'zlari sezmagan tomondan azob keldi.
So'ngra qiyomat kunida U zot ularni xor qiladir va: «Sizlar ular haqida tortishib yurgan Mening «sheriklarim» qani?» der. Ilm berilganlar: «Bugungi kunda xorlik va yomonlik kofirlargadir», derlar.
Farishtalar ularning jonlarini o'zlariga zulm qilgan hollarida olgandir. Ular, hech bir yomonlik qilmagan edik, deya taslim bo'lurlar. Yo'q! Albatta, Alloh nima amal qilib yurganingizni bilguvchi zotdir.
Bas, jahannam eshiklaridan, unda abadiy qolguvchi bo'lgan holingizda kiring! Bas, mutakabbirlarning qaytar joyi qandoq ham yomon!
Va taqvo qilganlarga: «Robbingiz nimani nozil qildi?» deyildi. Ular: «Yaxshilikni», dedilar. Chiroyli amallar qilganlar uchun bu dunyoda chiroyli (mukofot) bordir. Albatta, oxirat diyori yaxshiroqdir. Robbilarining diyori naqadar yaxshidir.
U adn jannatidir. Unga kirganlarida ostidan anhorlar oqib turar, ular uchun u yerda istagan narsalari bor. Alloh taqvodorlarni ana shunday mukofotlar.
Farishtalar ularning jonlarini pok hollarida ola turib: «Sizlarga salom bo'lsin. Qilib yurgan ishlaringiz tufayli jannatga kiring», derlar.
Ular o'zlariga (o'lim) farishtalarini yoki Robbingning (azob) amri kelishiga intizor bo'lib turibdilarmi? Ulardan oldingilar ham shunday qilgan edilar. Alloh ularga zulm qilmadi. Lekin ular o'zlariga zulm qilgan edilar.
Bas, qilgan yomon amallari o'zlariga yetdi va istehzo qilgan narsalari o'zlarini o'radi.
Shirk keltirganlar: «Agar Alloh xohlaganida, biz ham, ota-bobolarimiz ham Undan o'zga hech narsaga ibodat qilmas edik hamda Uning hukmisiz biron narsani harom qilmagan bo'lar edik», dedilar. Ulardan oldingilar ham shunday qilganlar. Payg'ambarlar zimmasida faqat ochiq-oydin yetkazish bor, xolos.
Batahqiq, Biz har bir ummatga: «Allohga ibodat qiling va tog'utdan chetlaning», deb Payg'ambar yuborganmiz. Bas, ulardan ba'zilarini Alloh hidoyat qildi. Ba'zilariga esa, zalolat haq bo'ldi. Bas, yer yuzida sayr qilib yurib yolg'onga chaqiruvchilarning oqibati qanday bo'lganiga nazar soling.
Agar sen ularning hidoyatiga o'ta qiziqsang ham, Alloh zalolatga ketkazgan kimsalarni hidoyat qilmas. Ularga nusrat berguvchilardan bo'lmas.
Ular jon-jahdlari bilan: «Alloh o'lganlarni qayta tiriltirmas», deb Alloh nomi ila qasam ichdilar. Yo'q! Bu, U zotning zimmasidagi haq va'dadir. Lekin odamlarning ko'plari bilmaslar.
Ularga ixtilof qilib yurgan narsalarini bayon qilib berish uchun, kufr keltirganlar o'zlarining shubhasiz yolg'onchi ekanlarini bilishlari uchun (qayta tiriltiradi).
Agar Biz bir narsaning bo'lishini iroda qilsak, unga «bo'l» demog'imiz kifoya. Bas, o'sha narsa bo'ladir.
Zulmga duchor bo'lganlaridan so'ng Allohning yo'lida hijrat qilganlarni bu dunyoda, albatta, go'zal (joyga) joylashtirurmiz. Va oxirat ajri kattaroqdir, agar biladigan bo'lsalar.
Ular sabr qilgan va Robbilariga tavakkal qilganlardir.
Biz sendan oldin ham faqat er kishilarni yuborib, ularga vahiy qilganmiz. Agar bilmaydigan bo'lsangiz, zikr ahllaridan so'rangiz.
Ochiq-oydin bayonotlar va kitoblar ila (yubordik). Va senga odamlarga nozil qilingan narsani o'zlariga bayon qilib berishing uchun zikrni nozil qildik. Shoyadki, tafakkur qilsalar.
Makr ila yomonliklar qilganlar, Alloh ularni yerga yutqazib yuborishidan yoki ularga kutmagan tomonlaridan azob kelib qolishidan xotirjam bo'ldilarmi?!
YOxud ularni harakatlari asnosida olishidan, ular U zotni ojiz qoldiruvchi bo'la olmasliklaridan xotirjammilar?!
YOki U zot ularni xavfsirab turgan hollarida ham olishidan (xotirjammilar?!). Albatta, Robbingiz mehribon va rahmlidir.
Axir ular Alloh yaratgan har bir narsaning soyalari o'ngga, chapga moyil bo'lib, Allohga sajda qilib yotganini va ular bo'ysunuvchi ekanini ko'rmaydilarmi?!
Osmonlaru yerdagi barcha jonzotlar va farishtalar faqat Allohga sajda qilurlar. Ular mutakabbirlik qilmaslar.
Ular ustilaridagi Robbilaridan qo'rqurlar va o'zlariga amr qilingan narsalarni qilurlar.
Alloh: «Ikkita iloh tutmangiz. Haqiqatda, U yolg'iz ilohdir. Bas, Mendangina qo'rqingiz», dedi.
Osmonlaru yerdagi narsalar Unikidir. Din ham bardavom Unikidir. Allohdan o'zgadan qo'rqasizlarmi?
Sizda qaysiki ne'mat bo'lsa, Allohdandir. So'ngra qachonki sizga yomonlik yetsa, Ungagina yolborursiz.
So'ngra U sizdan yomonlikni kushoyish qilgan chog'da, ko'ribsizki, sizdan bir guruh o'z Robblariga shirk keltirurlar.
Ularga bergan narsalarimizga kufr keltirurlar. Bas, huzurlanib turinglar, tezda bilursiz.
Va ular o'zlari (mohiyatini) bilmagan narsaga Biz ularga bergan rizqdan nasiba ajraturlar. Allohga qasamki, o'zingiz uydirgan yolg'on narsa haqida, albatta, so'ralursiz.
Ular qizlarni Allohniki qilishadir. U (bundan) pokdir. Ularga esa, ko'ngillari tusagani (emish).
Qachonki ulardan biriga qizning xushxabari berilsa, g'am-alamga to'lib, yuzi qorayib ketur.
Unga berilgan xushxabarning yomonligidan (uyalib) qavmidan berkinadir. U(qiz)ni xorlik-la olib qolsamikin yoki tuproqqa ko'msamikin? Ogoh bo'ling! Ular qilgan hukm naqadar yomon.
Oxiratga iymon keltirmaydiganlarning misoli yomon misoldir. A'lo misol Allohnikidir. U aziz va hakimdir.
Agar Alloh odamlarni qilgan zulmlariga binoan tutganida, yer yuzida bitta ham jonzotni qo'ymas edi. Lekin ularni belgilangan ajaliga qo'yib qo'yur. Qachonki, ajallari kelsa uni bir soat orqaga ham, oldinga ham sura olmaslar.
Ular o'zlari yoqtirmagan narsani Allohniki qilurlar. Ularning tillari esa, yolg'ondan o'zlariga go'zal (oqibat) bo'lishini vasf qiladir. Hech shubha yo'qki, ularga, albatta, do'zax bo'lur va, albatta, ular (do'zax) peshqadamlaridir.
Allohga qasamki, Biz sendan oldingi ummatlarga ham (Payg'ambar) yuborganmiz. Bas, shayton ularga amallarini ziynatlab ko'rsatdi. U bugun ularning do'stidir. Ularga alamli azob bo'lur.
Biz senga kitobni faqat ularga o'zlari ixtilof qilgan narsalarni bayon qilishing uchun, iymon keltiradigan qavmlarga hidoyat va rahmat etib nozil etdik, xolos.
Alloh osmondan suv tushirib, u ila yerni o'limidan keyin tiriltirdi. Albatta, bunda eshitadigan qavmlar uchun oyat-belgilar bordir.
Chorva hayvonlarida ham siz uchun, albatta, ibrat bordir. Biz sizlarni ularning qornidan, go'ng va qon orasidan ichuvchilar (tomog'i)dan oson o'tuvchi sof sut ila sug'oramiz.
Va xurmo va uzumlarning mevalaridan mast qiluvchi narsa va go'zal rizq olursiz. Albatta, bunda aql yuritguvchilar uchun oyat-belgi bordir.
Robbing asalariga: «Tog'lardan, daraxtlardan va ko'tarilgan so'ritoklardan uy tutgin.
So'ngra hamma mevalardan yegin. Bas, Robbing oson qilib qo'ygan yo'llardan yurgin», deb vahiy qildi. Ularning qorinlaridan turli rangdagi sharob chiqar. Unda odamlar uchun shifo bordir. Albatta, bunda tafakkur qiluvchilar uchun oyat-belgi bordir.
Alloh sizlarni yaratgandir. So'ngra U sizlarni vafot ettiradir. Sizlardan ba'zilar bilimli bo'lgandan so'ng hech narsa bilmasligi uchun umrning eng zaifligiga qaytariladir. Albatta, Alloh bilguvchi va qodirdir.
Alloh rizqda ba'zingizni ba'zingizdan afzal qildi. Bas, afzal qilinganlar o'z rizqlarini qo'llarida mulk bo'lganlarga, hamma teng bo'lsin, deb beruvchi emaslar-ku. Allohning ne'matini inkor qiladilarmi?!
Alloh sizlarga o'zlaringizdan juflar qildi va sizlarga juftlaringizdan bolalar va nabiralar qildi hamda sizlarga pok rizqlarni berdi. Botilga iymon keltiradilar-u, Allohning ne'matiga kufr keltiradilarmi?!
Va Allohdan o'zga ularga osmonlaru yerdan hech bir rizqqa molik bo'la olmaydigan va hech narsaga qodir bo'la olmaydigan narsalarga ibodat qiladilarmi?
Allohga zarbul masal keltirmanglar! Albatta, Alloh biladir. Sizlar esa, bilmaysizlar.
Alloh hech narsaga qodir bo'lmaydigan mamluk-qul bilan Biz uni yaxshi rizq ila rizqlantirgan va o'shandan maxfiy va oshkoro infoq qiladigan kimsani zarbul masal qiladir. Ular teng bo'ladilarmi? Hamdu sano Allohgadir. Lekin ko'plari bilmaslar.
Alloh ikki kishini zarbul masal keltirdi. Biri soqov, hech narsaga qodir bo'lmaydir. U o'z xojasiga yukdir. Qaerga yuborsa ham, yaxshilik keltirmaydir. O'sha odam bilan o'zi to'g'ri yo'lda turib, boshqalarni adolatga amr qiladigan kishi barobar bo'larmi?
Osmonlaru yerning g'ayb(ilm)i Allohnikidir. Soat(qiyomat) ishi esa, ko'z ochib-yumgandek yoki undan ham yaqinroqdir. Albatta, Alloh har bir narsaga qodirdir.
Alloh sizni onalaringiz qornidan hech narsa bilmaydigan holingizda chiqardi. U sizga quloq, ko'zlar va dillarni berdi. Shoyadki, shukr qilsangiz.
Osmon bo'shlig'idagi beminnat, bo'ysundirilgan qushlarga qaramaydilarmi? Ularni faqatgina Alloh ushlab turadi, xolos. Albatta, bunda iymon keltiradigan qavmlar uchun oyat-belgilar bordir.
Alloh sizga uylaringizni oromgoh qildi. U sizga chorva hayvonlarining terisidan ko'chadigan va qo'nadigan kuningizda yengil ko'tariladigan uylar qildi. Ularning junlari, yunglari va qillaridan ma'lum vaqtgacha foyda va mato bo'ladigan qildi.
Alloh sizga O'zi yaratgan narsalardan soyalar qilib qo'ydi va sizga tog'lardan boshpanalar, sizlarni issiqdan saqlaydigan kiyimlar va zarbadan saqlaydigan kiyimlar qilib qo'ydi. Shunday qilib, U sizlarga O'z ne'matini batamom qilib berdi. Shoyadki, musulmon bo'lsangiz.
Agar yuz o'girib ketsalar, bas, sening zimmangda ochiq-oydin yetkazib qo'yish, xolos.
Ular Allohning ne'matini tanirlar, keyin esa, inkor qilurlar. Ularning ko'plari kofirlardir.
Har bir ummatdan guvoh keltirgan kunimizda, so'ngra kufr keltirganlarga (uzr uchun) izn ham berilmas va ular itobga ham qaytarilmaslar.
Zulm qilganlar azobni ko'rgan vaqtlarida, ulardan u yengillatilmas va ularga muhlat ham berilmas.
Va shirk keltirganlar o'zlarining «sherik»larini ko'rgan chog'larida: «Ey Robbimiz, anavilar bizning Sendan o'zga ibodat qilgan «sherik»larimiz», derlar. Bas, u(sherik)lar bularga: «Albatta, sizlar yolg'onchidirsizlar», deb so'z tashlarlar.
O'shal kunda u(mushrik)lar Allohga taslim bo'lurlar va uydirib yurgan narsalari botil bo'lur.
Kufr keltirgan va Allohning yo'lidan to'sganlarga fasod qilganlari uchun azob ustiga azob ziyoda qildik.
Har bir ummatga o'zidan guvoh olib kelgan kunimizda seni anavilarga (ummatingga) guvoh qilib keltiramiz. Senga kitobni har bir narsani bayon qiluvchi etib, musulmonlarga hidoyat, rahmat va xushxabar qilib nozil etdik.
Albatta, Alloh adolatga, ehsonga, qarindoshlarga yaxshilik qilishga amr etadir va fahshu munkar hamda zulmkorlikdan qaytaradir. U sizlarga va'z qilur. Shoyadki, eslasangiz.
Agar ahdlashsangiz Allohning ahdiga vafo qiling. Qasamlarni ta'kid qilinganidan so'ng buzmang. Batahqiq, Allohni o'zingizga kafil qilgansiz-a! Albatta, Alloh nima qilayotganingizni bilur.
To'qigani kuchli bo'lgandan so'ng uni so'kib yuborgan xotinga o'xshab, bir ummat boshqa ummatdan ziyodroq bo'lgani uchun qasamlaringizni orangizga aldov vositasi qilib olmang. Albatta, bu bilan sizni Alloh sinamoqda, xolos. Albatta, U qiyomat kuni nima haqida ixtilof qilganingizni bayon qilib beradir.
Agar Alloh xohlasa, sizlarni bir ummat qilar edi. Lekin xohlagan kimsani zalolatga ketkazadi va xohlagan kimsani hidoyat qiladi. Va, albatta, qilib yurgan amallaringizdan so'ralursizlar.
Qasamlaringizni orangizda aldov vositasi qilib olmang. Bas, qadam sobit bo'lganidan so'ng toymasin va Allohning yo'lidan to'sganingiz uchun yomonlikni tatib yurmang. Sizga ulkan azob bo'lmasin.
Allohning ahdini oz bahoga sotib yubormang. Agar bilsangiz, siz uchun, albatta, Allohning huzuridagi narsa yaxshiroqdir.
Sizning huzuringizdagi narsa tugaydir. Allohning huzuridagi narsa esa, boqiydir. Albatta, Biz sabr etganlarni qilib yurgan amallarining eng go'zaliga beriladigan ajr ila mukofotlarmiz.
Erkagu ayol, kim mo'min holida yaxshi amal qilsa, Biz unga yaxshi hayot kechirtiramiz va, albatta, ularni qilib yurgan amallarining eng go'zaliga beriladigan ajr ila mukofotlarmiz.
Qur'on o'qigan chog'ingda, Allohdan quvilgan shayton(sharri)dan panoh so'ragin.
Albatta, iymon keltirganlar va o'z Robbilariga tavakkal qilganlarga u(shayton)ning sultoni yo'q.
Uning sultoni faqat uni do'st tutadiganlarga va u sababli mushrik bo'lganlarga, xolos.
Qachonki, Biz bir oyat o'rnini boshqa bir oyat ila almashtirsak,–holbuki, Alloh nimani nozil qilishni o'zi yaxshi bilguvchidir–ular: «Shubhasiz, sen uydirmachisan!» derlar. Yo'q! Ularning ko'plari bilmaslar.
Sen uni ruhul qudus Robbingdan iymon keltirganlarni sobitqadam qilish uchun va musulmonlarga hidoyat va xushxabar etib haq ila tushirganini ayt.
Batahqiq, bilamizki, albatta, ular: «Unga faqat bashar ta'lim bermoqda, xolos», derlar. Ular gumon qilayotganning tili ajamiydir. Bu esa ochiq-oydin arab tilidadir.
Albatta, Allohning oyatlariga iymon keltirmaydiganlarni Alloh hidyatga solmas va ularga alamli azob bordir.
YOlg'onni faqat Allohning oyatlariga iymon keltirmaydiganlargina to'qirlar. Ana o'shalar o'zlari yolg'onchilardir.
Kim iymondan so'ng Allohga kufr keltirsa, qalbi iymon ila orom topa turib zo'rlanganlar bundan mustasno, kim ko'ksini kufrga ochsa, bas, ularga Allohdan g'azab bor. Ularga ulkan azob bor.
Bu ularning dunyo hayotini oxiratdan ustun qo'yganlari sababidandir. Albatta, Alloh kofir qavmlarni hidoyat etmas.
Ana o'shalarning qalblari, quloqlari va ko'zlariga Alloh muhr bosgandir. Ana o'shalar g'ofillardir.
Hech shubha yo'qki, oxiratda ular ziyon ko'rguvchilardir.
So'ngra, albatta, Robbing fitnaga uchraganlaridan keyin hijrat etib, jihod qilgan va sabr etgani uchun, albatta, Robbing shulardan keyin mag'firatli va rahmlidir.
U kunda har jon o'zi haqida tortishish uchun kelur va har bir jonga amaliga yarasha vafo qilinur hamda ularga zulm etilmas.
Alloh bir shaharni zarbul masal qiladi: u omonlik va xotirjamlikda edi. Rizqi har makondan serob holda kelib turardi. So'ng u Allohning ne'matlariga kufr keltirdi. Bas, Alloh unga qilgan ishlari uchun ochlik va xavf kiyimini tottirdi.
Batahqiq, ularga o'zlaridan Payg'ambar keldi. Bas, ular uni yolg'onchiga chiqardilar. Keyin zolim bo'lganlari uchun ularni azob tutdi.
Bas, Alloh sizga rizq qilib bergan narsalardan halol-pok holida yeng. Va agar Unga ibodat qiladigan bo'lsangiz, Allohning ne'matiga shukr qiling.
Sizlarga faqat o'limtikni, qonni, cho'chqa go'shtini va Allohdan o'zgaga atab so'yilgan narsalarnigina harom qildi. Kim zolim va haddan oshuvchi bo'lmagan holida majbur bo'lib qolsa, albatta, Alloh mag'firatli va rahmlidir.
Allohga nisbatan yolg'on to'qish uchun tillaringiz vasf qilgan yolg'onni gapirib: «Bu halol, bu harom», deyavermanglar. Albatta, Allohga nisbatan yolg'on to'quvchilar najot topmaslar.
Ozgina matoh va alamli azob bor.
Yahudiy bo'lganlarga esa, senga bundan oldin aytib bergan narsalarimizni harom qildik. Biz ularga zulm qilmadik. Lekin ular o'zlariga zulm qilgan edilar.
So'ngra, Robbing bilmasdan yomon amal qilgan, undan keyin esa tavba qilib yaxshi amallarni qilganlarga, albatta, Robbing o'shandan so'ng mag'firatli va rahmlidir.
Albatta, Ibrohim Allohning itoat qilguvchi, haqqa moyil ummati edi. Mushriklardan bo'lgan emas.
Uning ne'matlariga shukr qilguvchi edi. U zot uni tanlab oldi va sirotul mustaqiymga hidoyat qildi.
Unga bu dunyoda yaxshi (hayot) berdik. Oxiratda esa, u, albatta, solihlardandir.
So'ngra senga: «Ibrohimning haqqa moyil millatiga ergash. U mushriklardan bo'lmagan edi», deb vahiy qildik.
Shanba faqat u to'g'risida ixtilof qilganlar zimmasiga yuklandi, xolos. Albatta, Robbing qiyomat kunida ular orasida ixtilof qilgan narsalari haqida hukm chiqarur.
Robbingning yo'liga hikmat va yaxshi mav'iza ila da'vat qil. Va ular ila go'zal uslubda munozara qil. Albatta, Robbing O'z yo'lidan adashganlarni o'ta bilguvchi va hidoyat topguvchilarni ham o'ta bilguvchidir.
Agar iqob qiladigan bo'lsangiz, o'zingizga qilingan iqobga o'xshash iqob qiling. Agar sabr qilsangiz, albatta, u sabr qilguvchilar uchun xayrlidir.
Sabr qil, sening sabring faqat Alloh ila bo'lur. Ular(holi)ga xafa bo'lma. Ular qilayotgan makrdan siqilma.
Albatta, Alloh taqvo qilganlar va go'zal ishlar qilganlar bilandir.