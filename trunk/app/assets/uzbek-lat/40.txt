Ha-a. Miym.
Bu kitobning nozil qilinishi azizu o'ta ilmli Alloh tomonidandir.
U gunohni mag'firat qilguvchi, tavbani qabul etguvchi, iqobi shiddatli va fazlu karam sohibi bo'lgan zotdir. Undan o'zga ibodatga sazovor zot yo'q. Qaytish Uning O'zigaginadir.
Allohning oyatlari haqida faqatgina kufr keltirganlar talashib-tortishurlar. Bas, ularning yurtlarda aylanib yurishlari seni aldab qo'ymasin.
Ulardan oldin Nuh qavmi va ular ketidan kelgan firqalar ham yolg'onchi qilgan edilar. Har ummat o'z Payg'ambarini tutishga qasd qildi va haqni yo'qotish uchun botil ila mujodala etdi. Bas, Men ularni tutdim. Bas, Mening iqobim qanday bo'ldi!
Kufr keltirganlarga ham Robbingning (azob) so'zi xuddi ana shunday haq bo'ldi. Albatta, ular do'zax egalaridir.
Arshni ko'tarib turadiganlar va uning atrofidagilar Robblariga hamd ila tasbih ayturlar, Unga iymon keltirurlar va iymon keltirganlarga mag'firat so'rab: «Ey Robbimiz, rahmating va ilming ila har bir narsani qurshagansan, bas, tavba qilib, yo'lingga ergashganlarni mag'firat qilgin va ularni do'zax azobidan saqlagin.
Ey Robbimiz, ularni ham, otalaridan, juftlaridan va zurriyotlaridan ahli solih bo'lganlarini ham O'zing ularga va'da qilgan adn jannatlariga kiritgin. Albatta, Sening O'zing azizu o'ta hikmatli zotsan.
Va ularni yomonliklardan saqla, o'sha kuni kimni yomonliklardan saqlasang, batahqiq, unga rahm qilibsan. Ana o'sha buyuk yutuqdir», (derlar).
Albatta, kufr keltirganlarga: «Iymonga chaqirilganingizda kufr keltirgan chog'ingizdagi Allohning g'azabi sizning o'zingizga (hozirgi) g'azabingizdan kattaroqdir», deb nido qilinur.
Ular: «Ey Robbimiz, Sen bizni ikki marta o'ldirding, ikki marta tiriltirding. Bas, biz gunohlarimizni e'tirof etdik. Endi chiqishning biron yo'li bormi?» dedilar.
Bunday bo'lishingiz Allohning yolg'iz O'ziga da'vat qilinganida, kufr keltirganingiz, Unga shirk keltirilsa, iymon keltirganingiz uchundir. Bas, hukm oliy va ulug' Allohnikidir.
Uning O'zi sizga oyat-belgilarini ko'rsatadigan, osmondan sizga rizq tushiradigan zotdir. Faqat qaytadigan kishigina anglar.
Bas, agar kofirlar yoqtirmasalar ham, Allohga dinni xolis qilgan holingizda yolboring.
U darajasi yuksak, Arsh egasi bo'lgan zotdir. U O'z amri ila bandalaridan kimni xohlasa, o'shanga muloqot kunidan ogohlantirishi uchun ruhni tushirur.
O'sha kunda ular zohir bo'lurlar. Allohga ulardan biron narsa maxfiy qolmas. Bugun mulk kimnikidir?! Yakkayu yolg'iz, o'ta qahrli Allohnikidir!
Bugungi kunda har bir jon o'zi qilgan kasbga yarasha jazo olur. Bugungi kunda zulm yo'qdir. Albatta, Alloh hisobni tez qilguvchi zotdir.
Sen ularni yaqinlashguvchi kundan ogohlantir. O'shanda jonlar xalqumga kelib, g'am-g'ussaga to'lib turarlar. Zolimlar uchun hech bir do'st ham, itoat qilinadigan shafoatchi ham yo'q.
U zot ko'zlarning xiyonatini ham, dillar maxfiy tutgan narsalarni ham bilur.
Alloh haq ila hukm qilur. Undan o'zga iltijo qilayotganlari esa, hech narsa bilan hukm qilmaslar. Albatta, Allohning O'zi o'ta eshitguvchi va o'ta ko'rguvchi zotdir.
Axir ular yer yuzida yurib, o'zlaridan oldin o'tganlarning oqibati qanday bo'lganiga nazar solmaydilarmi?! O'shalar ulardan ko'ra quvvatliroq va yer yuzida asarlari ko'proq bo'lgan edilar. Bas, Alloh o'shalarni gunohlari sababli tutdi. Ularga Allohdan o'zga bir saqlovchi bo'lmadi.
Bunday bo'lishining sababi shuki, ularga Payg'ambarlari kelar edilar, ular esa, kufr keltirdilar. Bas, Alloh ularni tutdi. Albatta, u kuchli va iqobi shiddatli zotdir.
Batahqiq, Biz Musoni O'z oyatlarimiz va ochiq hujjat ila yubordik.
Fir'avnga, Homonga va Qorunga. Bas, ular: «(Bu) sehrgar va kazzob», dedilar.
Muso ularga Bizning huzurimizdan haq ila kelgan choqda, ular: «U bilan birga iymon keltirganlarning o'g'illarini qatl qilinglar, qizlarini tirik qoldiringlar», dedilar. Kofirlarning makr-hiylasi zalolatdan boshqa narsa emas.
Fir'avn: «Meni qo'yinglar, Musoni o'ldiray. Mayli, Robbiga duo qilsin. Albatta, men uning diningizni almashtirishidan va yer yuzida fasod chiqarishidan qo'rqmoqdaman», dedi.
Muso: «Albatta, men Robbim va Robbingiz bo'lgan zotdan hisob kuniga iymon keltirmaydigan har bir mutakabbirdan panoh so'rayman», dedi.
Fir'avn ahlidan bo'lgan, iymonini berkitib yuradigan bir mo'min kishi: «Bir odamni, Alloh Robbimdir, degani uchun o'ldirasizlarmi?! Holbuki, u sizga Robbingizdan ochiq-oydin hujjatlar ila kelmishdir. Agar u yolg'onchi bo'lsa, yolg'oni o'ziga zarar. Agar rostgo'y bo'lsa, unda u va'da qilayotgan ba'zi musibatlar sizga yetadi. Albatta, Alloh isrofchi va kazzob bo'lgan shaxsni hidoyat qilmas.
Ey qavmim, bugungi kunda mulk siznikidir. yer yuzida yuzaga chiqib turibsizlar. Agar bizga Allohning azobi kelsa, unda bizga kim yordam beradi?!» dedi. Fir'avn: «Men sizga o'zim ko'rayotgan narsadan boshqani ko'rsatmasman va sizlarni to'g'ri yo'ldan boshqaga yo'llamasman», dedi.
Iymon kelirgan kishi: «Ey qavmim, albatta, men sizga ham boshqa firqalar kuniga o'xshash kun...
Nuh qavmi, Od, Samud va ulardan keyingilar holiga o'xshash hol bo'lishidan qo'rqaman. Alloh bandalarga zulmni iroda qilmas.
Ey qavmim, albatta, men sizlarga nidolashuv kunidan qo'rqaman.
U kunda ortga qarab qochasiz. Siz uchun Allohdan hech bir qutqarguvchi bo'lmas. Kimni Alloh zalolatga ketkazsa, bas, unga hech bir hidoyatchi bo'lmas.
Batahqiq, bundan oldin Yusuf ochiq-oydin hujjatlar ila keldi. Bas, siz u o'zingizga keltirgan narsaga shak keltirib, turib oldingiz. Nihoyat, u vafot etgan paytda: «Alloh undan keyin Payg'ambar yubormas», dedingiz. Alloh shunday qilib, isrofchi va shubhachi bo'lgan kimsani zalolatga ketkazdi.
Allohning oyatlari haqida o'zlariga kelgan hujjat-dalilsiz talashib-tortishadiganlar Alloh tomonidan ham, iymon keltirganlar tomonidan ham qattiq g'azabga qolurlar. Alloh shunday qilib, har bir mutakabbir va zo'rovon qalbni muhrlar», dedi.
Fir'avn dedi: «Ey Homon, menga bir baland qasr bino qil, shoyad sabablarga yetsam.
Osmonlarning sabablariga yetsam, so'ngra Musoning Ilohiga boqsam. Albatta, men uni yolg'onchi deb gumon qilmoqdaman». Shunday qilib, Fir'avnga uning yomon amali ziynatlandi va u yo'ldan to'sildi. Fir'avnning makr-hiylasi ziyonkorlikdan boshqa narsa emas.
Iymon keltirgan kishi: «Ey qavmim, menga ergashinglar, sizni to'g'ri yo'lga hidoyat qilaman.
Ey qavmim, bu dunyo hayoti vaqtinchalik bir, matoh, xolos. Albatta, oxirat- o'shaning o'zi barqarorlik diyoridir.
Kim biror yomonlik qilsa, faqat o'shanga yarasha jazo oladir, xolos. Erkakdir, ayoldir, har kim mo'min bo'lgan holida solih amal qilsa, bas, ana o'shalar jannatga kirurlar, u yerda hisobsiz rizqlanurlar.
Ey qavmim, nechun men sizni najotga chaqirsam, siz meni do'zaxga chaqirursiz?!
Siz meni Allohga kufr keltirishimga va o'zim bilmagan narsani Unga shirk keltirishimga chaqirmoqdasiz. Holbuki, men sizni azizu o'ta mag'firatli zotga chaqirmoqdaman.
Hech shubha yo'qki, albatta, siz meni unga chaqirayotgan narsaning dunyoda ham, oxiratda ham da'vatga haqqi yo'qdir. Albatta, qaytib borarimiz Allohgadir. Albatta, isrofchilar, ayni o'shalar do'zax egalaridir.
Hali men sizga aytayotgan gaplarni eslaysizlar. Men ishimni Allohning O'ziga topshirdim. Albatta, Alloh bandalarini aniq ko'rib turguvchidir», dedi.
Bas, Alloh uni makrlari yomonliklaridan saqladi va Fir'avn ahlini yomon azob o'rab oldi.
U olovdir. Unga ertayu kech ko'ndalang qilinurlar. (Qiyomat) soati qoim bo'lganida esa: «Fir'avn ahlini eng ashaddiy azobga kiritinglar», deyilur.
O'shanda ular do'zaxda bir-birlari ila xusumat qilurlar. Bas, zaiflar mutakabbirlik qilganlarga: «Albatta, biz sizga ergashuvchi bo'lgan edik. Endi siz bizning do'zax nasibamizdan biror bo'lagini daf qilasizlarmi?!» derlar.
Mutakabbirlik qilganlar: «Albatta, hammamiz uning ichidamiz. Shubhasiz, Alloh bandalar orasida hukm chiqarib bo'ldi», derlar.
Do'zaxda turganlar jahannam qo'riqchilariga: «Robbingizga duo qilinglar, bizdan biror kun azobni yengillatsin», dedilar.
Ular: «Sizga Payg'ambarlaringiz ochiq-oydin hujjatlar bilan kelmagan edilarmi?!» dedilar. Bular: «Ha», deyishdi. Ular: «Bas, duo qilaveringlar. Kofirlarning duosi zalolatdan boshqa narsa emas», dedilar.
Albatta, Biz Payg'ambarlarimizga va iymon keltirganlarga bu dunyo hayotida va guvohlar turgan kunda ham nusrat berurmiz.
U kunda zolimlarga ma'ziratlari naf bermas. Ularga la'nat bo'lg'ay va ularga yomon hovli joy bo'lg'ay.
Batahqiq, Biz Musoga hidoyatni berdik va Bani Isroilni Kitobga voris qildik.
Aql egalariga hidoyatchi va eslatma bo'lsin uchun.
Bas, sabr qil. Albatta, Allohning va'dasi haqdir. Gunohing uchun istig'for ayt. Ertayu kech Robbingga hamd ila tasbih ayt.
Albatta, Allohning oyatlari haqida o'zlariga kelgan hujjatsiz talashib-tortishadiganlarning dillarida kibrdan o'zga narsa yo'q. Ular unga yetishguvchi emaslar. Bas, Allohdan panoh so'ra. Albatta, Uning O'zi o'ta eshitguvchi, o'ta ko'rguvchi zotdir.
Albatta, osmonlaru yerni yaratish odamlarni yaratishdan kattaroqdir. Lekin odamlarning ko'plari bilmaslar.
Ko'r bilan ko'ruvchi barobar bo'lmas. Iymon keltirib, solih amallar qilganlar bilan yomonlik qilguvchi ham. Juda ham kam eslaysizlar.
Albatta, (qiyomat) soati kelguvchidir. Unda shubha yo'q. Lekin odamlarning ko'plari iymon keltirmaslar.
Robbingiz: «Menga duo qiling, sizga ijobat qilurman. Albatta, Mening ibodatimdan kibr qilganlar jahannamga xoru zor hollarida kirurlar», dedi.
Alloh sizga sukunat topishingiz uchun kechani, ko'rsatuvchi etib kunduzni qilib bergan zotdir. Albatta, Alloh odamlarga nisbatan fazlu karam sohibidir. Lekin odamlarning ko'plari bilmaslar.
Ana o'sha Alloh–Robbingizdir. U har bir narsaning yaratguvchisidir. Undan o'zga ibodatga sazovor zot yo'q. Bas, qayoqqa burilib ketmoqdasiz?!
Allohning oyatlarini inkor qiladiganlar ana shunday burilib keturlar.
Alloh sizga yerni qarorgoh, osmonni tom qilgan va sizlarning suvratlaringizni go'zal suvratda qilgan, sizlarga pok narsalardan rizq bergan zotdir. Ana o'sha Alloh Robbingizdir. Bas, olamlarning Robbi Alloh yuksak-barakotli bo'ldi.
U zot tirikdir. Undan o'zga ibodatga sazovor zot yo'q. Bas, Unga dinni xolis qilgan holda duo qiling. Olamlarning Robbi Allohga hamdlar bo'lsin.
Sen: «Albatta, men o'zimga Robbimdan ochiq-oydin hujjatlar kelgan paytda siz iltijo etayotgan narsalarga ibodat qilishdan qaytarilganman va olamlarning Robbiga taslim bo'lishga amr etildim», deb ayt.
U sizni tuproqdan, so'ngra nutfadan, so'ngra (yopishqoq) laxta qondan yaratgan zotdir. So'ngra U sizni buvak holingizda chiqarur. So'ngra kamolga yetishingiz uchun, qari bo'lishingiz uchun (ulg'aytirur). Sizning ichingizda undan oldin vafot etadiganlar ham bo'lur. (Bular) belgilangan ajalga yetishingiz uchundir. Shoyadki aql yuritsangiz.
U zot tiriltirur va o'ldirur. Qachonki biror ishni xohlasa, «Bo'l!» der va u bo'lur.
Allohning oyatlari haqida talashib-tortishadiganlarni ko'rmaysanmi?! Qayoqqa burilib ketmoqdalar?!
Kitobni va Biz Payg'ambarlarimiz ila yuborgan narsani yolg'onga chiqarganlar tezda bilurlar.
O'shanda ular bo'yinlarida kishanlar va zanjirlar ila tortilurlar.
O'ta qaynoq suvga. So'ngra olovda kuydirilurlar.
So'ngra ularga: «Shirk keltirib yurgan narsalaringiz qani?!
Allohdan o'zga» deyildi. Ular: «Bizdan yo'qolib qoldilar. Yo'q. Oldin hech narsaga iltijo qilmagan edik», dedilar. Alloh kofirlarni shunday qilib, zalolatga ketkazur.
Mana shularingiz yer yuzida nohaqdan shodlanib yurganingiz va kibru havoga berilib yurganingiz uchundir.
Jahannam eshiklaridan unda abadiy qolguvchi bo'lgan holingizda kiringlar. Mutakabbirlarning joyi naqadar yomon!
Bas, sabr qil. Albatta, Allohning va'dasi haqdir. Endi Biz yoki senga ularga va'da qilgan narsalarimizning ba'zilarini ko'rsatamiz, yoki seni vafot ettiramiz. Bas, Bizgagina qaytarilurlar.
Batahqiq, Biz sendan oldin ham Payg'ambarlar yuborganmiz. Ulardan kimningdir qissasini senga aytdik va ulardan kimningdir qissasini senga aytmadik. Hech Payg'ambar Allohning iznisiz oyat-mo'jiza keltirgan emas. Bas, qachonki Allohning amri kelganida, haq ila hukm chiqarilur va o'shanda botil ish qilib yurguvchilar ziyon torturlar.
Alloh sizlarga chorva hayvonlarini, ulardan ba'zilarini minishingiz uchun yaratdi. Ulardan ba'zilarini yersizlar.
Siz uchun ularda manfaatlar bor. Va ular ustida dillaringizdagi hojatlarga yetishishingiz uchundir. Ularda va kemalarda tashilursiz.
Va U zot sizlarga O'z oyat-belgilarini ko'rsatur. Bas, Allohning qaysi oyatlarini inkor qilursizlar?!
Er yuzida yurib, o'zlaridan oldingilarning oqibati qanday bo'lganiga nazar solmaydilarmi?! Ular bulardan ko'ra quvvatliroq va yer yuzida asarlari ko'proq bo'lgan edilar. Bas, ularga kasb qilgan narsalari asqotmadi.
Qachonki ularga Payg'ambarlari ochiq-oydin hujjatlar bilan kelganlarida, ular o'zlaridagi ilm bilan maqtandilar. Va ularni o'zlari istehzo qilgan narsa o'rab oldi.
Qachonki azobimizni ko'rganlarida: «Biz Allohning yolg'iz O'ziga iymon keltirdik va Unga sherik qilgan narsalarimizga kufr keltirdik», dedilar.
Bizning azobimizni ko'rganlaridagi iymonlari ularga mafaat bera olmas edi. Allohning bandalariga joriy bo'lib kelgan sunnati shu. Ana o'shanda kofirlar ziyon ko'rdilar.