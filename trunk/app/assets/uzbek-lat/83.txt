Vayl (voy) bo'lsin, o'lchovdan urib qoluvchilarga.
Ular odamlardan narsa o'lchab olsalar, to'liq olarlar.
Va agar odamlarga o'lchab yoki tortib bersalar, kamaytirarlar.
Ana shular, albatta, qayta tiriltirilishlarini o'ylamaydilarmi?
Ulug' bir kunda.
U kunda, odamlar olamlar Robbisi huzurida tik turarlar.
Yo'q! Albatta fojirlarlarning kitobi «sijjin»dadir.
«Sijjin» qanday narsa ekanini senga nima bildirdi?!
U yozilgan kitobdur.
O'sha kunda yolg'onga chiqaruvchilarga vayl bo'lsin!
Ular jazo kunini yolg'onga chiqararlar.
U kunni haddan oshuvchi va o'ta gunohkorlardan boshqalar yolg'onga chiqarmaslar.
Qachon unga oyatlarimiz tilovat qilinsa, «avalgilarning afsonalari», der.
Yo'q! Ularning qilgan kasblari qalblariga mog'or bo'lib o'rnashib qolgan, xolos.
Yo'q! Albatta, ular o'sha kunda o'z Robbilarini ko'rishdan to'silarlar.
So'ngra ular albatta jahiymga kiruvchidirlar.
So'ngra, mana bu, sizlar yolg'onga chiqarib yurgan narsa, deyilar.
Yo'q! Albatta abrorlarning kitobi «Illiyyun»dadir.
«Illiyyun» qandoq narsa ekanini senga nima bildirdi?!
U yozilgan kitobdur.
Unga muqarrab(farishta)lar shohid bo'larlar.
Albatta, abrorlar jannati nayimdadirlar.
Pardali baland so'rilar ustida nazar solib turarlar.
Ularning chehralaridan jannat ravnaqini bilib olarsan.
Ular muhrlangan, nihoyatda pok, sharobdan icharlar.
U(sharob)ning xotimasi miskdir. Va shu narsa uchun musobaqa qiluvchilar musobaqa qilsinlar.
U(sharob)ning aralashmasi «tasnim»dandir.
U(Tasnim) bir buloqdirki, undan muqarrablar icharlar.
Albatta jinoyat qilganlar iymon keltirganlar ustidan kular edilar.
Agar ul(mo'min)lar alarning yonidan o'tsalar, masxaralab, ishoralar qila edilar.
Agar u(kofir)lar o'z ahllari huzuriga qaytib borsalar, huzurlanib qaytib borar edilar.
Va agar u(mo'min)larni ko'rsalar, «albatta anovilar adashganlar», der edilar.
Holbuki, ular a(mo'min)lar ustidan kuzatuvchi qilib yuborilgan emaslar!
Endi, bu Kunda iymon keltirganlar kofirlar ustidan kularlar.
Pardali, baland so'rilar ustida nazar solib turarlar.
Kofirlar qilgan ishlarining «savobini» olar mikanlar?!