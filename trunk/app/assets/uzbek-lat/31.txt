Alif. Lam. Miym.
Ushbular hikmatli Kitob oyatlaridir.
U muhsinlarga hidoyat va rahmatdir.
Namozni to'kis ado etadigan, zakotni beradigan va oxiratga ishonch-la iymon keltiradiganlarga.
Ana o'shalar, Robbilaridan bo'lgan hidoyatdadirlar. Ana o'shalar, o'zlari najot topguvchilardir.
Odamlar orasida ilmsiz ravishda Allohning yo'lidan adashtirish uchun va u(yo'l)ni istehzo qilish uchun behuda so'zni sotib oladigan kimsalar ham bor. Ana o'shalarga o'zlariga xorlovchi azob bordir.
Qachon unga Bizning oyatlarimiz tilovat qilinsa, xuddi ularni eshitmagandek, xuddi qulog'ida og'irlik bordek mutakabbirlik bilan ortga qarab ketadir. Bas, unga alamli azobning bashoratini ber.
Albatta, iymon keltirib, yaxshi amallar qilganlarga, o'shalarga ne'mat jannatlari bordir.
Ular unda abadiy qolurlar. Allohning va'dasi haqdir. Va U aziz va hakimdir.
U, siz ko'rib turganingizdek, osmonlarni ustunsiz yaratgan, sizlarni tebratmasligi uchun yer yuziga og'ir tog'larni tashlagan va (er)da har turli jonivorlarni taratib qo'ygan zotdir. Va osmondan suv tushirib, u bilan un(er yuzi)da turli go'zal va foydali juftlarni o'stirib qo'ydik.
Bu Allohning yaratganidir. Qani menga ko'rsating-chi, Undan boshqalar nimani yaratdilar. Yo'q! Zolimlar ochiq-oydin adashuvdadirlar.
Batahqiq, Biz Luqmonga: «Allohga shukr qil. Kim shukr qilsa, o'zi uchun qiladir. Kim noshukrlik qilsa, bas, albatta, Alloh behojat va maqtalgan zotdir», deb hikmatni berdik.
Luqmon o'g'liga va'z-nasihat qilib aytganlarini esla: «Ey o'g'ilcham, Allohga shirk keltirma. Albatta, shirk katta zulmdir».
Biz insonga ota-onasi haqida tavsiya qildik: onasi uni zaiflik ustiga zaiflik bilan ko'tardi; uni sutdan ajratish ikki yil ichidadir: «Menga va ota-onaga shukr qilgin. Va qaytish faqat Mengadir».
Agar ikkovlari seni o'zing bilmagan narsani Menga shirk keltirishga zo'rlasalar, bas, ularga itoat etma! Va dunyoda ikkovlariga yaxshilik qil hamda Menga yo'nalganlarning yo'liga ergash. So'ngra qaytishingiz faqat Mengadir. Bas, Men sizga nima amal qilganingiz xabarini berurman.
«Ey o'g'ilcham, albatta, u(amal) agar achitqining bir dona urug'icha bo'lsayu u bir qoya tosh ichida yoki osmonlarda yoxud yerda bo'lsa ham, Alloh uni keltirur. Albatta, Alloh o'ta lutfli va o'ta xabardor zotdir.
Ey o'g'ilcham, namozni to'kis ado qil, yaxshilikka buyurib, yomonlikdan qaytar va o'zingga yetgan musibatga sabr qil. Albatta, bular azm etilajak ishlardandir.
Odamlardan takabburla yuz o'girma va yer yuzida kibr-havo ila yurma. Albatta, Alloh hech bir mutakabbir va maqtanchoqni sevmas.
Yurishingda mo''tadil bo'l va ovozingni pasaytir. Chunki ovozlarning eng yomoni eshakning ovozidir».
Alloh sizlarga osmonlardagi narsalarni va yerdagi narsalarni beminnat xizmatkor qilib qo'yganini va sizga zohiriy va botiniy ne'matlarni mukammal qilib berganini bilmadingizmi?! Odamlardan ilmsiz, hidoyatsiz va yorituvchi kitobsiz Alloh haqida tortishadiganlari ham bor.
Qachon ularga: «Alloh nozil qilgan narsaga ergashinglar», deyilsa: «Yo'q! Biz otalarimizni nimaning ustida topsak, o'shanga ergashamiz», derlar. Agar shayton ularni do'zax azobiga chaqirayotgan bo'lsa ham-a?!
Kim go'zal amallarni qilguvchi bo'lgan holida Allohga yuz tutsa, batahqiq, u ishonchli arqonni mahkam tutibdi. Ishlarning oqibati faqat Allohga qaytur.
Kim kufr keltirsa, uning kufri seni xafa qilmasin. Qaytishlari faqat Bizgadir. Bas, Biz ularga nima amal qilganlari xabarini berurmiz. Albatta, Alloh qalblardagi narsalarni o'ta bilguvchidir.
Ularni bir oz huzurlantirurmiz, so'ngra qattiq azobga majbur qilurmiz.
Agar ulardan: «Osmonlaru yerni kim yaratgan?» deb so'rasang, albatta, — «Alloh», derlar. Sen: «Allohga hamd bo'lsin», deb ayt. Yo'q! Ko'plari bilmaslar.
Osmonlaru yerdagi narsalar Allohnikidir. Albatta, Alloh O'zi behojat va maqtalgan zotdir.
Agar yer yuzidagi daraxtning barchasi qalamlar bo'lib, dengiz–uni ortida yetti dengiz madad berib turib (siyoh) bo'lsa ham, Allohning kalimalari bitmas. Albatta, Alloh aziz va hakimdir.
Sizlarni yaratish ham, qayta tiriltirish ham faqat bir jon (yaratish va qayta tiriltirish) kabidir. Albatta, Alloh o'ta eshitguvchi va o'ta ko'rguvchidir.
Alloh kechani kunduzga kiritishini va kunduzni kechaga kiritishini, quyosh va oyni beminnat xizmatkor qilib qo'yganini, ularning har biri belgilangan muddat tomon yurishini va, albatta, Alloh nima amal qilayotganingizdan xabardor ekanini ko'rmadingmi?!
Bu, albatta, Allohning O'zi haq, albatta, Undan o'zga iltijo qilayotganlari botil va, albatta, Allohning O'zi eng yuksak va eng buyuk zot ekanidandir.
Kemalar Allohning ne'mati ila sizga Uning oyat-belgilarini ko'rsatish uchun dengizda yurganini ko'rmadingmi?! Albatta, bunda har bir o'ta sabrli va o'ta shukrlilar uchun oyat-belgilar bordir.
Qachon ularni tog' kabi to'lqin o'rab qolsa, Allohning diniga ixlos etaroq, duo qilurlar. Najot berib, ularni quruqlikka chiqarsa, ba'zilari tejamkor bo'lur. Bizning oyatlarimizni faqat o'ta xoin va o'ta kofirlargina inkor eturlar.
Ey odamlar! Robbingizga taqvo qiling va ota bolasiga foyda bera olmaydigan, bola otasiga biror narsada foyda berguvchi bo'lmaydigan kundan qo'rqing. Albatta, Allohning va'dasi haqdir. Bas, hayoti dunyo sizni g'ururga ketkazmasin. O'ta g'ururga ketkazguvchi sizni Alloh ila g'ururga ketkazmasin.
Albatta, soat (qiyomat) ilmi yolg'iz Allohning huzuridadir. Yomg'irni U yog'dirur. Bachadonlardagi narsani ham U bilur. Hech bir jon ertaga nima kasb qilishini bilmas. Hech bir jon qaysi yerda o'lishini ham bilmas. Albatta, Alloh o'ta bilguvchi va o'ta xabardordir.