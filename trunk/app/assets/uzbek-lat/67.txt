Qo'lida mulk bo'lgan U zot ulug', muqaddas bo'ldi. U barcha narsaga qodirdir.
U o'lim va hayotini sizlarning qaysilaringiz amalda yaxshiroq ekanligingizni sinash uchun yaratgandir. U aziz va o'ta mag'firatlidir.
U yetti osmonni tabaqama-tabaqa yaratgandir. Rohmanning yaratganida hech tafovut ko'rmassan. Qayta nazar sol! Biror kamchilik ko'ryapsanmi?
So'ng takror-takror nazar sol, nazar senga istaganini topa olmay, horg'in- charchagan holda qaytadi.
Va darhaqiqat Biz yaqin osmonni chiroqlar bilan ziynatlab qo'ydik va u (chiroq)larni shaytonlarga otiladigan narsa ham qilib qo'ydik. Va u(shayton)larga olovi qizib turgan jahannamni tayyorlab qo'ydik.
O'z Robbilariga kufr keltirganlar uchun jahannam azobi bordur va u qanday ham yomon qaytadigan joy!
Ular jahannamga tashlangan chog'larida uning hangragan ovozini eshiturlar, u esa qaynab turgan bo'ladir.
U g'azabdan yorilib ketay deydir. Har qachon unga yangi guruh tashlanganda uning xizmatkorlari: «Sizlarga ogohlantiruvchi kelmaganmidi?», deb so'raydir.
Ular: «Ha, darhaqiqat bizga ogohlantiruvchi kelgan edi. Lekin biz (uni) yolg'onchiga chiqardik va: «Alloh hech narsa tushirgani yo'q, sizlar katta adashuvdan boshqa hech narsa emassizlar», degan edik», derlar.
Va ular: «Agar e'tibor qulog'i bilan eshitganimizda yoki aqlni ishlatganimizda edi, do'zaxiylar orasida bo'lmagan bo'lar edik», derlar.
Bas, ular o'z gunohlarini e'tirof etdilar. Yo'qolsin do'zaxiylar!
Albatta o'z Robbilaridan g'oyibdan qo'rqadiganlar uchun gunohlarini kechish va ulkan ajr-savoblar bordir.
Va siz so'zingizni sir tutasizmi yoki oshkora aytasizmi, albatta, U ko'ngillardagini ham bilguvchi zotdir.
Yaratgan zot O'zi bilmasmidi? Va U daqiqlargacha biluvchi va xabardor zotdir.
U sizlarga yerni bo'ysundirib qo'ygan zotdir. Bas, uning turli joylarida yuring va Uning rizqidan yeng va qabrdan chiqib borish ham Uning huzuriga bo'ladir.
Osmondagi zot sizlarni yerga yuttirib yuborishidan omonda bo'ldingizmi? U (er) esa iztirobda harakatlanib turadi.
Yoki osmondagi zot sizlarga azob shamolni yuborishidan omonda bo'ldingizmi? Bas, albatta ogohlantirish qandoq bo'lishini bilursizlar.
Va darhaqiqat ulardan avvalgilari ham yolg'onga chiqargan edilar. Bas inkorim qanday bo'ldi?!
Tepalarida (qanoatlarini) yoyib va yig'ayotgan qushni ko'rmaydilarmi? Ularni Rohmandan boshqa ushlab turuvchi yo'q. Albatta, U barcha narsani ko'ruvchidir.
Rohmandan boshqa sizlarga yordam beradigan askar kim o'zi? Kofirlar g'ururdan boshqa hech narsada emaslar!
U Rizqni tortib qo'ysa, sizga rizq beradigan kim o'zi?! Balki ular abadiy tug'yonda va haqdan nafratda bo'lurlar.
Yuz tuban qoqilib yurayotgan kishi hidoyatdami yoki to'g'ri yo'ldan qomatini tik tutib borayotgan kishimi?
Sen: «U sizlarni yo'qdan bor qilgan va sizlarga eshitish, ko'rish va aqlni bergan zotdir. Juda ham oz shukr qilasizlar-a?!» deb ayt.
Sen: «U sizlarni yer yuzida yaratgan, ko'paytirgan zotdir. Va Uning huzuriga to'planursizlar», deb ayt.
Va ular: «Agar rostgo'y bo'lsangiz, bu va'da qachon bo'ladi?» derlar.
Men: «Albatta, ilm, faqat Allohning huzuridadir. Va albatta, men yaqqol ogohlantiruvchiman, xolos», deb ayt.
Bas azobni yaqindan ko'rganda kufr keltirganlarning yuzlari qorayar. Va ularga: «So'ragan narsangiz shu bo'ladi», deyilur.
Sen: «Aytinglar-chi, agar Alloh meni va men bilan bo'lganlarni halok qilsa yoki rahm qilsa, kofirlarni alamli azobdan kim qutqarib qoladi?!» deb ayt.
Sen: «U Rohmandur, biz Unga iymon keltirdik va Unga tavakkal qildik. Bas, sizlar tezda kim ochiq-oydin xatoda ekanini bilursizlar», deb ayt.
Sen: «Aytinglar-chi, agar suvlaringiz yerga singib ketsa, sizlarga kim osongina topiladigan suvni keltiradi?» deb ayt.