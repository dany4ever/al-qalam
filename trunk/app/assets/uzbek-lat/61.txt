Osmonlaru yerdagi barcha narsalar Allohga tasbih aytadir. U zot g'olib va hikmat egasidir.
Ey iymon keltirganlar! Nima uchun qilmagan narsangizni gapirasiz.
Qilmagan narsangizni gapirishingiz Allohning nazdida qattiq yomon ko'rilgandir.
Albatta, Alloh O'z yo'lida xuddi jips binodek bo'lib, safda turib urush qiladiganlarni yaxshi ko'radir.
Muso o'z qavmiga: «Ey qavmim, Allohning Rasuli ekanimni bilib turib, yana nima uchun menga ozor berasiz», deganini esla. Ular (haqdan) burilgan edilar Alloh ularning qalbini burib qo'ydi. Alloh fosiq qavmlarni hidoyat qilmas.
Iyso ibn Mariyam: «Ey Bani Isroil, albatta, men o'zimdan oldin kelgan Tavrotni tasdiqlovchi va mendan keyin keluvchi Ahmad ismli Rasulning bashoratini beruvchi, Alloh sizlarga yuborgan Payg'ambarman», deganini esla.
Islomga da'vat qilinib turganda Allohga nisbatan yolg'on to'qigan kimsadan ham zolimroq kishi bormi? Holbuki. Alloh zolimlarni hidoyatga solmas.
Og'izlari bilan Allohning nurini o'chirmoqchi bo'lurlar. Holbuki, Alloh, kofirlar yoqtirmasa ham, O'z nurini tugal etguvchidir.
U zot, O'z Rasulini hidoyat va haq din bilan barcha dinlardan ustun qilish uchun yuborgan zotdir. Garchi mushriklar yoqtirmasalar ham.
Ey iymon keltirganlar! Sizlarni alamli azobdan najot toptiruvchi tijoratga dalolat qilaymi?
Allohga va Uning Rasuliga iymon keltirasizlar hamda Uning yo'lida molingiz va joningiz bilan jihod qilasizlar. Shundoq qilmoqlaringiz, agar bilsangizlar, o'zlaringiz uchun yaxshidir.
Ana shunda, U zot gunohlaringizni kechirur va sizlarni adn jannatidagi ostidan anhorlar oqib turgan bog'larga va yaxshi maskanlarga kiritur. Bu ulug' yutuqdir.
Va sizlar yaxshi ko'radigan boshqasi ham bor. Allohdan yordam va yaqin zafar. Va mo'minlarga bashorat ber.
Ey iymon keltirganlar! Allohning yordamchilari bo'ling! Xuddi Iyso ibn Maryam havoriylarga: «Kim Alloh uchun mening yordamchim» deganida, havoriylar: «Biz Allohning yordamchilarimiz», deganlaridek. Bas, Bani Isroildan bir toifa iymon keltirdi va bir toifa kofir bo'ldi. Bas, Biz iymon keltirganlarni dushmanlari ustidan qo'llab-quvvatladik. Va ular g'olib bo'ldilar.