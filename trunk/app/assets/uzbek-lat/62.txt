Osmonlaru yerdagi barcha narsalar Xoja, Benuqson, Aziz, Hakim Allohga tasbih aytadir.
U zot savodsizlar ichidan, garchi ular bundan avval ochiq zalolatda bo'lsalar ham, ularga oyatlarini o'qib beradigan va ularni poklaydigan hamda kitobni va hikmatni o'rgatadigan Payg'ambarni yubordi.
Va hozircha ularga qo'shilmagan boshqalarga ham. Va U zot g'olib va hikmat egasidir.
Bu Allohning fazlidir (va uni) xohlagan kishisiga beradir. Alloh ulug' fazl egasidir.
Ustlariga Tavrot yuklatilgan, so'ngra uni ko'tarmaganlar misoli ustiga kitob yuklangan eshakka o'xsharlar. Allohning oyatlarini yolg'onga chiqargan qavmning misoli qandoq ham yomon. Alloh zolim qavmlarni hidoyat qilmas.
Sen: «Ey yahudiylar, albatta siz, boshqalardan farqli o'laroq, Allohning avliyolarimiz, deb da'vo qiladigan bo'lsangiz, bas, o'limni orzu qiling, agar rostgo'y bo'lsangiz», deb ayt.
Ular qo'llari qilgan(gunoh)lari tufayli hech qachon, u(o'lim)ni orzu qilmaslar. Alloh zolimlarni biluvchidir.
Sen: «Albatta, siz undan qochayotgan o'lim, ta'kid shulki, sizga baribir yo'liquvchidir. So'ngra maxfiy va oshkor narsalarni Biluvchining huzuriga qaytarilursizlar. Bas, U sizga nima qilib yurganingizning xabarini beradir.
Ey iymon keltirganlar! Juma kuni namozga nido qilinganda, Allohning zikriga shoshiling va savdoni qo'ying. Agar bilsangiz, bu o'zingiz uchun yaxshidir.
Bas, namoz tugagandan so'ng yer yuzi bo'ylab tarqaling va Allohning fazlidan talab qiling va Allohni ko'p eslang, shoyadki yutuqqa erishsangiz.
Va ular tijorat yoki o'yin-kulgu ko'rganlarida, unga tomon yopirildilar va seni tik holda tark etdilar. Sen: «Allohning huzuridagi narsa o'yin-kulgudan va tijoratdan yaxshidir. Va Alloh eng yaxshi rizq beruvchidir», deb ayt.