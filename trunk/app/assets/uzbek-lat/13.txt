Alif. Lom. Mim. Ro. Ushbular kitobning oyatlaridir. Va senga Robbingdan nozil qilingan narsa haqdir. Lekin odamlarning ko'plari iymon keltirmaslar.
Alloh siz ko'rib turgan osmonni ustunsiz ko'targan, so'ngra arshga ega bo'lgan, quyosh va oyni O'ziga bo'yinsundirgan zotdir. Har biri nomlangan ajalgacha yuradir. U ishning tadbirini qiladir, oyatlarni mufassal etadir. Shoyadki Robbingizga muloqot bo'lishga ishonch hosil qilsangiz.
U yerni cho'zib, unda baland tog'lar va anhorlar qilgan, har xil mevalardan juft-juft qilgan zotdir. U kechani kunduzga o'ratur. Bunda, albatta, tafakkur qiluvchi qavmlar uchun oyat-belgilar bordir.
Va yer yuzida qo'shni bo'laklar bor. Shuningdek, uzumlar, bog'lar, ekinzorlar, shoxlagan va shoxlamagan xurmolar bo'lib, bir xil suv ila sug'orilarlar va ularning ba'zilarining mevasini ba'zilarinikidan afzal qilamiz. Bunda, albatta, aql ishlatuvchi qavmlar uchun oyat-belgilar bordir.
Agar ajablanadigan bo'lsang, ularning: «Agar biz tuproq bo'lib ketsak ham, yangidan yaratilamizmi?!» deyishlari yana ham ajablanarlidir. Ana o'shalar Robbilariga kufr keltirganlardir. Ana o'shalar bo'yinlari kishanlarda bo'lganlardir. Ana o'shalar do'zax egalaridir. Ular unda abadiy qolurlar.
Ular sendan yaxshilikdan avval yomonlik keltirishni talab qilurlar. Holbuki, ulardan avval misollar o'tmishdir. Va, albatta, Robbing odamlarning zulmiga qaramay, ular uchun mag'firatlidir. Va, albatta, Robbing iqobi shiddatlidir.
Kufr keltirganlar: «Unga Robbidan bir oyat nozil qilinsa edi», derlar. Sen faqat ogohlantiruvchisan, xolos. Va har qavmning hidoyatchisi bordir.
Alloh har bir urg'ochining homilasini hamda bachadonlar nuqson yoki ziyoda qiladigan narsalarni biladir. Har bir narsa Uning huzurida o'lchovlidir.
U zot g'oyibni ham, shohidni ham bilguvchidir. U buyukdir, yuksakdir.
Sizdan kim gapni sir tutsa, kim uni oshkor qilsa yoki kim kechasi berkinuvchi bo'lsayu kim kunduzi oshkor yuruvchi bo'lsa, baribir.
Uning oldida ham, ortida ham ta'qib qilguvchilar bor. Ular uni Allohning amri ila hifz qilib tururlar. Albatta, to bir qavm o'zlarini o'zgartirmagunlaricha, Alloh ularning holini o'zgartirmas. Agar Alloh biror qavmga yomonlikni iroda qilsa, bas, uni qaytarib bo'lmas va ular uchun Undan o'zga valiy ham yo'q.
U sizlarga chaqmoqni xavf va tama' qilib ko'rsatadi va og'ir bulutlarni paydo qiladi.
Va momaqaldiroq (ra'd) Uning hamdi ila tasbih aytadir va farishtalar ham undan qo'rqqanlaridan (tasbih aytadir). U chaqmoqlarni yuboradir va ular ila xohlagan odamlarini, ular Alloh haqida talashib turganlarida, uradir. U qattiq ushlaydigan zotdir.
Haq da'vati Unikidir. Undan o'zgaga duo qilayotganlarga esa, hech bir narsada ijobat etmaslar. Magar, ikki kaftini suvga uzatib, suv og'ziga yetishini kutgan odamga o'xsharlar. Holbuki, unga yetmas. Kofirlarning duosi zalolatdan o'zga hech narsa emasdir.
Allohga osmonlaru yerlardagi kimsalar va ularning soyalari xoh istasinlar, xoh istamasinlar, ertayu kech sajda qilurlar.
Sen: «Osmonlaru yerning Robbi kim?» deb ayt. «Alloh», degin. «O'zingizga Undan o'zga, o'zlariga foyda yoki zararga ega bo'lmagan valiylarni tutdingizmi?» degin. «Ko'zi ko'r bilan ko'ruvchi barobar bo'lurmi yoki zulmatlar bilan nur barobar bo'lurmi?» degin. YOki ular Allohga U yaratgan maxluqotlarga o'xshash maxuqotlarni yaratganlarni sherik qilib oldilaru ularga yaratilgan maxluqotlarga o'xshash ko'rinmoqdami? «Barcha narsaning yaratuvchisi Allohdir. Va U birdir, Qahhordir», degin.
U zot osmondan suv tushirdi. So'ngra vodiylarda o'z miqdoricha sel oqdi. Bas, sel o'z ustiga chiqqan ko'pikni ko'tarib keldi. Va zeb-ziynat, asbob-uskuna yasash maqsadida o'tda toblanadigan narsalarda ham shunga o'xshash ko'pik bo'ladir. Alloh haq va botilga mana shunday zarbulmasal keltirur. Ammo ko'pik o'z-o'zidan yo'q bo'lib ketdi. Odamlarga manfaat beradigan narsa esa, yer yuzida qoldi. Alloh misollarni ana shunday keltiradir.
Robbilariga ijobat etganlarga go'zallik bordir. Unga ijobat etmaganlarga esa, agar yer yuzidagi hamma narsalar va yana shunchasiga ega bo'lsalaru uni fido qilsalar ham, ana o'shalarga yomon hisob bo'lur va joylari jahannamdadir. U qanday ham yomon joydir.
Senga Robbingdan nozil qilingan narsa, albatta, haq ekanini biladigan kimsa ko'r odamga o'xsharmidi? Buni, albatta, aql egalarigina eslaydilar.
Ular Allohning ahdiga vafo qiladigan va miysoqni buzmaydiganlardir.
Ular Alloh bog'lanishiga amr etgan narsani bog'larlar, Robbilaridan cho'chirlar va yomon hisobdan qo'rqarlar.
Ular Robbilari yuzini ko'zlab, sabr qilarlar. Namozni to'kis ado etarlar, Biz ularga rizq qilib bergan narsadan maxfiy va oshkora infoq qilarlar va yomonlikni yaxshilik ila qaytararlar. Ana o'shalarga oqibat diyori bordir.
Adn jannatlaridir. Unga ular va ularning otalari, jufti halollari va zurriyotlaridan solih bo'lganlari kirarlar. So'ngra ularning huzurlariga har eshikdan farishtalar kirib:
«Sabr qilganingiz uchun sizlarga Salom bo'lsin! Bu oqibat diyori qanday ham yaxshi!!!» (derlar).
Allohning ahdini miysoqdan keyin buzadiganlar, Alloh bog'lanishiga amr etgan narsalarni uzadiganlar va yer yuzida buzg'unchilik qiladiganlarga, ana o'shalarga la'nat va ularga yomon diyor bor.
Alloh xohlagan kishisining rizqini keng qilur va (xohlaganinikini) tor qilur. Ular bu dunyo hayoti ila shod bo'ldilar. Holbuki, bu dunyo hayoti oxirat oldida arzimas matoh, xolos.
Va kufr keltirganlar: «Unga Robbidan bir oyat-mo'jiza tushsa edi», derlar. Sen: «Albatta, Alloh kimni xohlasa, zalolatga ketkazadir va O'ziga yo'nalganlarini hidoyat qiladir», deb ayt.
Iymon keltirganlar va Allohning zikri ila qalblari orom topganlar. Ayo, Allohning zikri ila qalblar orom topmasmi?
Iymon keltirganlar va yaxshi amallarni qilganlarga xushnudlik va go'zal maskan bor.
Shunday qilib, seni o'zlaridan oldin ham ummatlar o'tgan bir ummatga ularga o'zingga vahiy qilgan narsamizni tilovat qilib berishing uchun yubordik. Holbuki, ular Rohmanga kufr keltirurlar. Sen: «U mening Robbimdir, Undan o'zga ibodatga sazovor zot yo'q. Uning O'zigagina tavakkal qildim. Tavbam ham Uning O'zigadir», deb ayt.
Agar Qur'on ila tog'lar jildiriladigan, yer parchalanadigan yoki o'liklar tilga kiritiladigan bo'lganida (imkoni bor edi). Ammo ishning barchasi Allohga xosdir. Iymon keltirganlar, agar Alloh xohlasa, odamlarning hammasini hidoyat qila olishini bilmadilarmi? Kufr keltirganlarga to Allohning va'dasi kelguncha o'z ishlari sababli mudom larzaga soluvchi musibatlar yetar yoki ularning diyorlari yaqiniga tushib turar. Albatta, Alloh va'daga xilof qilmas.
Batahqiq, sendan oldin ham Payg'ambarlar masxara qilinganlar. Bas, kufr keltirganlarga muhlat berdim. So'ngra, ularni ushladim. Bas, iqobim qandoq bo'lgan edi?!
Har bir jonning qilgan kasbi ustidan turuvchi zot kim? Allohga shirk keltirdilar. Sen: «Ularning nomlarini ayting. YOki Unga yer yuzida U bilmaydigan narsaning xabarini berasizlarmi? Balki, yuzaki gapdir», degin. Yo'q, kufr keltirganlarga makrlari ziynatlab ko'rsatildi va ular yo'ldan to'sildilar. Alloh kimni zalolatga ketkazsa, unga hech bir hidoyatchi bo'lmas.
Ularga bu dunyo hayotida azob bor. Albatta, oxirat azobi mashaqqatliroq. Ular uchun Allohdan saqlovchi bo'lmas.
Taqvodorlarga va'da qilingan jannatning misoli (budir): ostidan anhorlar oqadi, mevalari va soyalari doimiydir. Bu taqvo qilganlarning oqibatidir. Kofirlarning oqibati esa, do'zaxdir.
Biz kitob berganlar, senga nozil qilingan narsadan xursand bo'lurlar. Guruhlar ichida uning ba'zisini inkor qiladigan kimsalar ham bor. Sen: «Albatta, men Allohga ibodat qilishga, Unga shirk keltirmaslikka amr qilindim. Ungagina da'vat qilaman hamda qaytishim ham Ungadir«, deb ayt.
Shuningdek, Biz uni arabiy hukm etib nozil qildik. Agar sen o'zingga kelgan ilmdan so'ng ularning havoyi nafslariga ergashsang, sen uchun Allohdan na bir do'st va na bir saqlovchi bo'lmas.
Batahqiq, Biz sendan oldin ham Payg'ambarlar yubordik va ularga xotinlar va zurriyotlar ato qilganmiz. Hech bir Payg'ambar Allohning iznisiz oyat-mo'jiza keltirgan emas. Har bir ajalning o'z kitobi bordir.
Alloh nimani xohlasa, mahv qilur, nimani xohlasa, sobit qilur. Ona kitob Uning dargohidadir.
Ularga va'da qilganimizning ba'zisini senga ko'rsatarmiz yoki seni (undan oldin) vafot etdirarimz. Albatta, yetkazish sening zimmangda, hisob qilish Bizning zimmamizdadir.
Biz yerga kelib, uning atrofidan qisqartirib borayotganimizni ko'rmaydilarmi?! Hukmni Alloh qiladir. Uning hukmini ta'qib qilguvchi yo'q. U hisobi tez zotdir.
Batahqiq, ulardan oldingilar ham makr qildilar. Ammo barcha makrlar Allohning (ilkidadir). U har bir jon nima qilishini biladir. Yaqinda kofirlar oqibat diyori kimga bo'lishini bilajaklar.
Kufr keltirganlar: «Payg'ambar emassan», derlar. Sen: «Men bilan sizning orangizda Alloh va Kitob ilmi bor kimsalar yetarli guvohdir», deb ayt.