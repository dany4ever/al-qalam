Olamlarga ogohlantiruvchi bo'lsin uchun bandasiga Furqonni nozil qilgan Zot barakotli, ulug'dir.
U osmonlaru yerning mulki Unga xos bo'lgan, O'ziga farzand tutmagan, mulkida sherigi bo'lmagan, har bir narsani o'lchov ila o'lchab yaratgan Zotdir.
U Zotdan boshqa, hech narsa yarata olmaydigan, o'zlari yaratiladigan, o'zlari uchun zararga ham, nafga ham ega bo'lmaydigan, o'limga ham, hayotga ham, qayta tirilishga ham molik bo'lmaydigan «xudo»lar tutdilar.
Kufr keltirganlar: «Bu (Qur'on) uydirmadan boshqa narsa emas. Uni o'zi uydirib oldi va bunda unga boshqa qavmlar ko'mak berdilar», dedilar. Bas, shubhasiz, zulm va yolg'on guvohlik keltirdilar.
Ular: «Bu avvalgilarning afsonasidir. Ularni yozdirib olgan. Holbuki, ular unga ertayu kech imlo qilinur», dedilar.
Sen: «Uni osmonlaru yerdagi sirni biladigan Zot nozil qildi. Albatta, U mag'firatli va rahmli Zotdir», degin.
Ular: «Bu ne Payg'ambarki, taom yeb, bozorda yuradir?! Unga bir farishta tushirilsa edi, u bilan ogohlantirguvchi bo'lar edi. 
Yoki unga xazina tashlansa yoxud uning bog'i bo'lsayu undan yesa», dedilar. Zolimlar: «Sizlar faqat sehrlangan kishiga ergashyapsizlar, xolos», dedilar.
Senga qanday misollar keltirganiga nazar sol! Bas, ular yo'ldan ozdilar. Endi yo'l topishga qodir emaslar.
Agar xohlasa, senga o'shandan yaxshirog'ini–ostidan anhorlar oqib turadigan bog'larni va qasrlarni qilib beradigan Zot barakotli va ulug' bo'ldi.
Yo'q! Ular soat(qiyomat)ni ham yolg'onga chiqardilar. Va Biz soat(qiyomat)ni yolg'onga chiqarganlarga do'zaxni tayyorlab qo'ydik.
Vaqtiki u ularni uzoq joydan ko'rganida, uning g'azabnok qaynashini va bo'kirishini eshiturlar.
Uning tor joyiga kishanlangan hollarida tashlaganlarida esa, o'sha joyda (o'zlariga) halokat tilarlar.
Bugungi kunda bir halokatni emas, ko'p halokatni tilanglar!
Bu yaxshimi yoki taqvodorlarga tayyorlab qo'yilgan mangulik jannati yaxshimi? U (jannat) ular uchun mukofot va qaytish joyidir.
Ularga u yerda xohlagan narsalari bor, abadiy holda qolurlar. Bu Robbing zimmasidagi mas'uliyatli va'dadir.
U(mushrik)larni va Allohdan o'zga ibodat qilgan narsalarini to'plagan kunda U zot: «Anavi bandalarimni sizlar adashtirdingizmi yoki ular o'zlari yo'ldan ozdilarmi?!» deydir.
Ular: «Ey pok Parvardigor, Sendan o'zgani do'st tutmoq biz uchun yarashmas. Lekin sen ularni va ota-bobolarini (shunchalik) huzurlantirdingki, hatto ular zikringni unutdilar va halokat qavmi bo'lib qoldilar», derlar.
Batahqiq, ular sizlarni aytayotgan narsangizda yolg'onchiga chiqardilar. Endi (azobni) burishga ham, yordam olishga ham qodir bo'lmassiz. Sizdan kim zulm qilgan bo'lsa, unga azobni tortdiramiz.
Biz sendan oldin yuborgan Payg'ambarlarimiz ham, albatta, taom yer va bozorlarda yurar edilar. Ba'zilaringizni ba'zilaringizga sinov qildik. Sabr qilasizlarmikin?! Robbing ko'rguvchi bo'lgan zotdir.
Bizga uchrashdan umidsiz bo'lganlar, bizga farishtalar tushirilsa yoki, Robbimizni ko'rsak edi, derlar. Batahqiq, ular o'zlaridan ketdilar va katta tug'yon-la tug'yon qildilar.
Ular farishtalarni ko'radigan kunda, ha, o'sha kunda jinoyatchilarga xushxabar bo'lmas. Va u(farishta)lar: «Harom, harom», derlar.
Va qilgan amaliga kelib, ularni to'zon kabi sochib yuborurmiz.
O'sha kunda jannat egalarining qarorgohlari va oromgohlar g'oyat yaxshidir.
U kunda bulutli osmon yorilib, farishtalar bo'lak-bo'lak tushurilurlar.
U kunda hukmronlik Rohmanga haq bo'lur. U kun kofirlar uchun ko'p qiyin kun bo'lur.
U kunda zolim ikki qo'lini tishlab: «Ey voh!!! Payg'ambar ila bir yo'lni tutganimda edi!» der.
«Ey voh!!! Koshki falonchini do'st tutmasam edi.
Batahqiq, menga zikr (Qur'on) kelgandan so'ng u (do'st) meni adashtirdi. Shayton insonni yordamsiz tashlab ketguvchidir», der.
Va Payg'ambar: «Ey Robbim, albatta, mening qavmim ushbu Qur'onni tark etdilar», dedi.
Ana shunday. Har Payg'ambar uchun jinoyatchilardan dushman qilganmiz. Hidoyat va yordamchilikda Robbing O'zi kifoya qilur.
Kufr keltirganlar: «Unga Qur'on bir yo'la nozil qilinsa edi», dedilar. Biz sening qalbingni u bilan sobit qilish uchun shunday qildik va uni dona-dona qilib o'qidik.
Ular senga biror masal keltirsalar, Biz, albatta, senga haqni va go'zal sharhini keltiramiz.
Jahannam tomon yuz tuban hollarida sudraladiganlar, ana o'shalar, makonlari eng yomon, yo'llari eng adashgan kimsalardir.
Batahqiq, Biz Musoga kitobni berdik va unga akasi Horunni vazir qildik.
Bas: «Ikkingiz bizning oyatlarimizni yolg'onga chiqargan qavmga boring», dedik. So'ng ularni yer bilan yakson qildik.
Va Nuh qavmi Payg'ambarlarni yolg'onga chiqarganlarida g'arq etdik va ularni odamlarga ibrat qildik. Hamda Biz zolimlarga alamli azoblar tayyorlab qo'ydik.
Od, Samud va quduq egalarini hamda bu oradagi asrlarni esla.
Ulardan har biriga misollar keltirdik. Va ularni qirib bitirdik.
Batahqiq, ular yomonlik yomg'iri yog'dirilgan shaharga kelgan edilar. Uni ko'rmagan edilarmi?! Yo'q! Ular qayta tirilishdan umidsiz edilar.
Ular seni ko'rgan vaqtlarida: «Alloh Payg'ambar qilib yuborgan shumi?!
Agar sabr qilmaganimizda, albatta, u bizni sal bo'lmasa xudolarimizdan ozdirardi-ya!» deb masxaraga olurlar. Yaqinda–azobni ko'rgan chog'larida–kim yo'ldan ozganroq ekanini bilurlar.
Havoi nafsini o'ziga xudo qilib olganni ko'rdingmi?! Endi sen unga vakil bo'lasanmi?!
Yoki sen ularning ko'plari tinglay oladilar yo anglay oladilar, deb hisoblaysanmi? Aslida, ularning hayvonlardan farqi yo'q. Balki yana ham yo'ldan ozganroqdirlar.
Robbingning soyani qanday yoyib qo'yganini ko'rmadingmi? Agar xohlasa, uni jilmas qilardi. So'ngra quyoshni Biz unga dalil qildik.
So'ngra Biz uni O'zimizga asta-sekin tortib oldik.
U siz uchun kechani libos, uyquni istirohot qilgan va kunduzni tirilish (zamoni) qilgan Zotdir.
U O'z rahmati oldidan shamollarni xushxabar qilib yuborgan Zotdir. Va osmondan pok suv tushirdik.
U ila o'lik yurtni tiriltirishimiz va o'zimiz yaratgan ko'plab chorva hayvonlari hamda insonlarni sug'orishimiz uchun.
Batahqiq, Biz u(Qur'on)ni eslatma olishlari uchun oralarida turlicha tasarruf qilib ko'rdik. Odamlarning ko'plari kufrdan boshqa narsadan bosh tortdilar.
Agar xohlasak, har shaharga bitta ogohlantirguvchi yuborar edik.
Kofirlarga itoat etma! Ularga qarshi u(Qur'on) bilan katta jihod qil!
U ikki dengizni-bunisi chuchuk-shirin, unisi sho'r-achchiq qilib oqizib qo'ygan va oralariga ko'rinmas to'siq hamda ochilmas sarhad qilgan Zotdir.
U suvdan bashar yaratgan va uni nasl-nasab, quda-anda qilib qo'ygan Zotdir. Robbing qodir bo'lgan Zotdir.
Ular Allohdan o'zga ularga naf ham, zarar ham yetkazmaydigan narsalarga ibodat qilarlar. Va kofir Robbiga qarshi yordamchi bo'lgandir.
Biz seni faqat xushxabarchi va ogohlantirguvchi etib yuborganmiz, xolos.
Sen: «Men sizlardan buning uchun ajr so'ramayman, faqat, kim xohlasa, Robbi tomon yo'l olishini (so'rayman)», deb ayt.
Va barhayot, o'lmaydigan Zotga tavakkal qil hamda Uni hamdu sano ila poklab yod et. Bandalarining gunohlaridan o'ta xabardor bo'lishda Uning O'zi kifoyadir.
U osmonlaru yerni va ularning orasidagi narsalarni olti kunda yaratgan, so'ngra arshni egallagan zotdir. U Rohmandir. Bas, o'sha o'ta Xabardordan so'ra.
Qachonki ularga: «Rohmanga sajda qilinglar!» deyilsa, ular: «Rohman nima? Sen buyurgan narsaga sajda qilaveramizmi?» derlar. Bu ularning uzoqlashishini ziyoda qilur.
Osmonda burjlar qilgan va unda chiroq va nur sochguvchi oy qilgan Zot barakotli-buyuk bo'ldi.
U ibrat olmoqni iroda qilgan va shukr qilmoqni iroda qilgan kishi uchun kecha-kunduzni birin-ketin qilgan Zotdir.
Rohmanning bandalari yer yuzida tavozu' ila yuradigan va johillar xitob qilganida, «salom», deydiganlardir.
Ular tunlarni Robbilariga sajda qilib, bedor o'tkazurlar.
Ular: «Ey Robbimiz, O'zing bizdan jahannam azobini burgin, albatta, jahannam azobi doimiydir.
Albatta, u eng yomon qarorgoh va turar joydir», deydiganlardir.
Ular infoq qilganlarida isrof ham va xasislik ham qilmaslar. U ikkisi o'rtasida mo''tadil bo'lurlar.
Ular Alloh bilan birga biror ilohga iltijo qilmaslar. Alloh (o'ldirishni) harom qilgan jonni nohaqdan o'ldirmaslar. Zino qilmaslar. Kim ana shuni qilsa, uqubatga duchor bo'lur.
Qiyomat kuni uning azobi bir necha barobar ko'paytirilur va u(azob) da xor bo'lib abadiy qolur.
Magar kim tavba qilsa, iymon keltirib, solih amal qilsa, bas, Alloh ana o'shalarning yomonliklarini yaxshiliklarga almashtirur. Alloh mag'firatli va rahmli bo'lgan zotdir.
Kim tavba qilib, solih amal qilsa, u, albatta, Allohga (haqiqiy) qaytish ila qaytar.
Ular yolg'on guvohlik bermaydiganlardir va behuda narsalar oldidan o'tsalar, hurmatlarini saqlagan holda o'tarlar.
Ularga Robbilarining oyatlari eslatilganda, u(oyat)larga gung va ko'rlardek tashlanmaslar.
Ular: «Ey Robbimiz, O'zing bizga jufti halollarimizdan va zurriyotlarimizdan ko'zimiz quvonadigan narsa hadya et hamda bizlarni taqvodorlarga yo'lboshchi et», deydiganlardir.
Ana o'shalar sabr qilganlari uchun «g'urfa» ila mukofotlanurlar va unda tabrik va salom bilan qarshilanurlar.
Ular o'shanda abadiy qolurlar. U qanday ham go'zal qarorgoh va manzildir.
Sen: «Agar duo-iltijolaringiz bo'lmasa, Robbim sizlarga hech qiymat bermas. Bas, batahqiq, siz yolg'onga chiqardingiz. Endi sizlarga (azob) lozim bo'lur», deb ayt.