Ey iymon keltirganlar! Agar Mening yo'limda jihod qilib va roziligimni so'rab chiqqan bo'lsangiz, Mening dushmanlarimni va o'zingizning dushmanlaringizni do'st tutmanglar. Sizlar ularga do'stlik qilasizlar, ular bo'lsa sizlarga kelgan haqqa kufr keltirarlar. Robbingiz bo'lmish Allohga iymon keltirganingiz uchun Payg'ambarni va sizni haydab chiqararlar. Siz ularga do'stlik qilib sir aytasiz. Holbuki, Men nimani maxfiy tutganingizniyu nimani oshkor qilganingizni juda yaxshi bilurman. Oralaringizda kim o'sha ishni qilsa, to'g'ri yo'ldan adashgan bo'ladir.
Agar ular sizdan ustun kelsalar, sizga dushman bo'larlar va sizlarga qo'llariyu tillarini yomonlikla cho'zar lar. Va sizlarning kofir bo'lishlaringizni xohlarlar.
Qarindoshlaringiz va farzandlaringiz sizga hech manfaat bera olmaslar. Qiyomat kuni U zot oralaringizni bo'lur. Alloh nima qilayotganingizni ko'rib turguvchidir.
Haqiqatda, sizlarga Ibrohim va u bilan birga bo'lganlarda yaxshi o'rnak bor. Ular, biz sizdan va siz ibodat qilayotgan narsadan bezormiz, sizga kufr keltirdik, endi toki yagona Allohga iymon keltirmagunlaringizcha oramizda doimiy adovat va kuchli nafrat paydo bo'ldi, dedilar. Magar Ibrohimning otasiga qarata, albatta sen uchun istig'for aytaman, sendan Alloh(azobi)dan biror narsa qaytarishga molik emasman, degan so'zi mustasno. Ey Robbimiz, faqat Senga tavakkal qildik, faqat Sengagina qaytdik va qaytib boradigan joy ham faqat Senginadir.
Ey Robbimiz, bizni kofirlarga fitna qilib qo'ymagin va bizni kechirgin. Ey Robbimiz, albatta, Sen, O'zing azizu hakimsan.
Albatta, kimning Allohdan va qiyomat kunidan umidi bo'lsa, shular uchun ularda yaxshi o'rnak bor edi. Lekin kim yuz o'girsa, Alloh behojat, maqtalgan zotdir.
Shoyadki, Alloh sizlar bilan ular ichidagi dushmanlaringiz o'rtasida do'stlik paydo qilsa, Alloh qodirdir. Alloh kechiruvchi va rahmdildir.
Alloh sizlarni diniy urush qilmagan va diyorlaringizdan chiqarmaganlarga yaxshilik va adolatli muomala qilishdan sizlarni qaytarmas. Albatta, Alloh adolat qiluvchilarni yaxshi ko'radir.
Albatta Alloh sizlarni diniy urush qilganlar, diyoringizdan chiqarganlar va chiqarilishingizga yordam berganlarga do'stlik qilishdan qaytarur. Ularni do'st tutganlar, ana o'shalar, zolimlardir.
Ey, iymon keltirganlar! Agar sizlarga mo'minalar hijrat qilib kelsalar, ularni imtihon qilib ko'ringlar. Alloh ularning iymonini bilguvchidir. Bas, mo'minaliklarini bilsangiz, ularni kofirlarga qaytarib yubormang. Bu (ayol)lar ularga halol emas va ular ham bularga halol bo'lmaslar. Va u(kofir)larga nafaqa qilgan narsalarini (qaytarib) beringlar. Va u(ayol)larni nikohlab olsangiz, agar mahrlarini bersangiz, sizlarga gunoh bo'lmas. Kofir xotinlaringizni nikohlaringizda ushlab turmanglar. Nafaqa qilgan narsalaringizni so'ranglar, ular ham nafaqa qilgan narsalarini so'rasinlar. Bu sizlarga Allohning hukmidir. Orangizda hukm qiladir. Alloh bilguvchi va hikmatlidir.
Agar ayollaringizdan birortasi kofirlarga o'tib ketsa, urushda tushirilgan o'ljadan xotini ketib qolganga, u nafaqa qilgan miqdorni beringiz. O'zingiz iymon keltirgan Allohdan qo'rqing.
Ey Nabiy! Agar mo'minalar senga Allohga hech narsani shirk keltirmaslik, o'g'rilik qilmaslik, zino qilmaslik, bolalarini o'ldirmaslik, qo'llari va oyoqlari orasidan bo'hton to'qib keltirmaslik va senga yaxshilik ishda isyon qilmaslikka bay'at qilib kelsalar, ularning bay'atini qabul qil. Va Allohdan ularning gunohini kechishni so'ra. Albatta, Alloh gunohlarni kechiruvchi va mehribondir.
Ey iymon keltirganlar! Allohning g'azabiga uchragan qavmni do'st tutmanglar. Kofirlar qabr egalaridan umid uzganlaridek, ular ham oxiratdan umid uzganlar.