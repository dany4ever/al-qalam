Alif Lom Mim.
Bu kitobda shak-shubha yo'q, u taqvodorlarga hidoyatdir.
Ular G'aybga iymon keltirurlar, namoz o'qirlar va Biz ularga bergan rizqdan nafaqa qilurlar.
Va ular senga va sendan oldin nozil qilingan narsaga iymon keltirurlar va oxiratga aniq ishonurlar.
Ana o'shalar Robbilaridan bo'lgan hidoyatidadirlar va ana o'shalar, o'shalargina najot topguvchilardir.
Albatta, kufr keltirganlarga qo'rqitasanmi-qo'rqitmaysanmi-baribir, iymon keltirmaydilar.
Alloh ularning qalblari va quloqlarini muhrlab qo'ygan va ko'zlarida parda bor. Va ularga ulkan azob bordir.
Va Odamlardan, Allohga va oxirat kuniga iymon keltirdik, deydiganlari bor. Holbuki, ular mo'min emaslar.
Ular Allohni va iymon keltirganlarni aldamoqchi bo'ladilar. Va holbuki, sezmasdan o'zlarini aldaydilar.
Ularning qalblarida kasal bor. Alloh kasallarini ziyoda qildi. Va ularga yolg'on gapirganlari uchun alamli azob bor.
Va agar ularga, yer yuzida fasod qilmang, deyilsa, biz faqat isloh qiluvchilarmiz, deydilar.
Ogoh bo'ling, ular, faqat ular fasodchilardir, lekin sezmaydilar.
Va agar ularga, odamlar iymon keltirganidek, iymon keltiringlar, deyilsa, «Esipastlar iymon keltirganidek iymon keltiramizmi?» deyishadi. Ogoh bo'ling, ular, faqat ular esipastlardir va lekin o'zlari bilmaydilar.
Ular iymon keltirganlarni uchratsalar, iymon keltirdik, deydilar, shaytonlari bilan holi qolganda esa, biz sizlar bilanmiz, faqat istehzo qilyapmiz xolos, deydilar.
Alloh ularni istehzo qiladi va tug'yonlarida dovdirashlariga qo'yib beradi.
Ana o'shalar, hidoyatga zalolatni sotib olganlardir. Va tijoratlari foyda keltirmadi hamda hidoyat topganlardan bo'lmadilar.
Ular misoli yoqqan o'ti endi atrofini yoritganida Alloh nurlarini ketkazib, qorong'u zulmatlarda qoldirgan kishilarga o'xshaydilar. Ular ko'rmaydilar.
Ular kar, soqov, ko'rdirlar. Bas, ular qaytmaslar.
YOki xuddi osmondan yomg'ir yog'ib, qorong'u bosib, momaqaldiroq va chaqmoq chaqqanda, yashindan qochib, panjalarini quloqlariga tiqib, o'limdan ehtiyot bo'layotgan odamga o'xsharlar. Va Alloh kofirlarni o'rab oluvchidir.
Chaqmoq ularning ko'zini olib qo'yay deydi. YOrigan paytda yurishadi, qorong'i bo'lsa, to'xtashadi. Agar Alloh xohlasa, ularning ko'zu quloqlarini ketkizadi. Albatta, Alloh har bir narsaga qodirdir.
Ey odamlar, sizlarni va sizdan oldingilarni yaratgan Robbingizga ibodat qiling. Shoyadki taqvodor bo'lsangiz.
U sizlarga yerni to'shab, osmonni bino qilgan va osmondan suv tushirib, u bilan sizlarga mevalarni rizq qilib chiqargan zotdir. Bilib turib Allohga boshqalarni tenglashtirmang.
Va agar bandamizga tushirilgan narsamizga shakingiz bo'lsa, unga o'xshash bir sura keltiring va rost so'zlovchilardan bo'lsangiz, Allohdan o'zga guvohlaringizni chaqiring.
Bas, agar qila olmasanglar, hech qachon qila olmaysizlar ham, yoqilg'isi odamlar va tosh bo'lgan, kofirlar uchun tayyorlangan o'tdan qo'rqinglar.
Iymon keltirgan va solih amallar qilganlarga, ular uchun ostidan anhorlar oqib turgan jannatlar borligining bashoratini ber. Qachonki ularning mevasidan bahramand bo'lsalar, bundan avval ham rizqlangan edik, deyishadi. Ularga o'xshash narsalar berilgandir. Ularga bu yerda pokiza juftlar bor va ular u yerda abadiy qolurlar.
Albatta, Alloh chivin yoki undan ustunroq narsani misol keltirishdan uyalmas. Iymon keltirganlar, albatta, u Robbilaridan kelgan haqligini biladilar. Ammo kufr keltirganlar. Alloh bu misoldan nimani iroda qiladi, deyishadi. U bilan ko'pchilikni zalolatga ketkizadi va ko'pchilikni hidoyatga soladi. U bilan faqat fosiqlarnigina zalolatga ketkizadi.
Ular Allohning ahdini bog'langandan so'ng buzadigan, Alloh bog'lanishiga buyurgan narsalarni kesadigan, yer yuzida fasod qiladigan zotlardir. Ana o'shalar yutqazuvchilardir.
Allohga qanday kufr keltirasizlar? Va holbuki jonsiz edingiz U sizga jon berdi, so'ngra joningizni oladi va yana tiriltiradi va sizlar Unga qaytajaksizlar.
U sizlar uchun yer yuzidagi barcha narsani yaratgan zot. So'ngra osmonga yuzlandi va ularni yettita qilib to'g'riladi. Va U har bir narsani biluvchi zotdir.
Esla, vaqtiki Robbing farishtalarga: «Men yer yuzida xalifa qilmoqchiman», dedi. Ular: «Unda fasod qiladigan, qon to'kadigan kimsani qilmoqchimisan? Va holbuki, biz Senga tasbih, hamd aytib va Seni ulug'lab turibmiz», dedilar. U: «Men siz bilmaganni bilaman», dedi.
Va U zot odamga ismlarning barchasini o'rgatdi, so'ngra ularni farishtalarga ro'baro' qildi. Keyin: «Agar rostgo'ylardan bo'lsangiz, anavilarning ismlarini Menga aytib bering», dedi.
Ular: «Ey pok Parvardigor! Bizda Sen bildirgandan boshqa ilm yo'q. Albatta, Sening O'zing biluvchisan va hikmatli zotsan», dedilar.
U zot: «Ey Odam, bularga u narsalarning ismlarini aytib ber», dedi. Ularga o'sha narsalarning ismlarini aytib bergan chog'ida, «Men sizlarga osmonlaru yerning g'aybini bilaman va sizlar berkitmaganu berkitgan narsalarni ham bilaman demabmidim», dedi.
Esla, farishtalarga: «Odamga sajda qilinglar!» deganimizni. Bas, sajda qildilar, magar Iblis bosh tortdi, mutakabbirlik qildi va kofirlardan bo'ldi.
Va: «Ey Odam, sen o'z jufting ila jannatda maskan top. Unda nimani xohlasalaringiz, yenglar, osh bo'lsin va mana bu daraxtga yaqin kelmanglar, bas, u holda zolimlardan bo'lasizlar», dedik.
Shayton ularni undan ozdirdi va bo'lgan narsalaridan chiqardi. Va Biz: «Ba'zingiz ba'zingizga dushman bo'lib tushinglar, sizlarga yer yuzida qarorgoh va bir muddat huzur qilish bordir», dedik.
Bas, Odam o'z Robbisidan so'zlarni qabul qilib oldi, keyin U zot uning tavbasini qabul qildi. Albatta, U tavbani qabul qiluvchi va rahmli zotdir.
Biz: «Undan hammangiz tushing, bas, Mendan sizga hidoyat kelajak. Kim Mening hidoyatimga ergashsa, ularga xavf yo'q va ular xafa ham bo'lmaslar», dedik.
Va kufr keltirgan hamda oyatlarimizni yolg'onga chiqarganlar esa, ular do'zax egalaridir, ular unda abadiy qolurlar.
Ey Bani Isroil, sizga bergan ne'matlarimni eslang va Menga bergan ahdingizga vafo qiling. Men ham sizga bergan ahdimga vafo qilaman. Va Mendangina qo'rqing.
Va sizdagi narsani tasdiqlovchi qilib tushirgan narsamga iymon keltiring. Unga birinchi kufr keltiruvchi bo'lmang. Mening oyatlarimni oz bahoga sotmang va Mengagina taqvo qiling.
Haqni botilga aralashtirmang va o'zingiz bilib turib haqni berkitmang.
Namozni to'kis ado qiling, zakot bering va ruku' qiluvchilar bilan ruku' qiling.
Odamlarni yaxshilikka chorlab turib, o'zingizni unutasizmi? Holbuki, kitobni tilovat qilyapsiz-ku. Aqlni ishlatmaysizmi?!
Sabr va namoz ila yordam so'rang. Va, albatta, u nafsi siniqlardan boshqalarga juda katta ishdir.
Ular, albatta, Robbilariga ro'baro' bo'lishlari va, albatta, Unga qaytib borishlariga ishongan zotlardir.
Ey Bani Isroil, sizga bergan ne'matlarimni va Men sizlarni olamlardan afzal qilib qo'yganimni eslang!
Bir jon boshqasidan hech narsani ado qila olmaydigan, undan shafoat qabul qilinmaydigan, undan to'lov olinmaydigan va ularga yordam berilmaydigan kundan qo'rqing.
Sizni yomon azoblarga solib, o'g'illaringizni so'yib, qizlaringizni tirik qoldirayotgan Fir'avn ahlidan qutqarganimizni eslang. Ana o'shanda Robbingizdan ulug' sinov bordir.
Va dengizni yorib, sizni qutqarib, sizning ko'z oldingizda Fir'avn ahlini g'arq qilganimizni eslang.
Va Muso bilan qirq kechaga va'dalashganimizni, u (ketgani) dan so'ng zolim bo'lgan holingizda buzoqni (xudo deb) tutganingizni eslang!
O'shandan keyin sizni afv etdik. Shoyadki shukr qilsangiz.
Shoyadki hidoyat topsangiz, deb Musoga kitobni va furqonni berganimizni eslang.
Musoning o'z qavmiga: «Ey qavmim, albatta, siz buzoqni (xudo) tutishingiz ila o'zingizga o'zingiz zulm qildingiz. Endi sizni yo'qdan bor qiluvchi zotga tavba qiling, o'zingizni o'zingiz o'ldiring, shundoq qilmog'ingiz yo'qdanbor qiluvchi zot huzurida siz uchun yaxshidir. Bas, tavbangizni qabul qildi. Chunki U tavbani ko'plab qabul qiluvchi va rahmli zotdir», deganini eslang.
«Ey Muso, Allohni ochiq-ravshan ko'rmagunimizcha senga ishonmaymiz», deganingizni, shunda sizni o'zingiz nazar solib turganingizda yashin urganini eslang.
So'ngra o'limingizdan keyin qayta tiriltirdik, shoyadki shukr qilsangiz.
Va bulutni ustingizdan soya soldirib qo'ydik, sizga mann va bedanani tushirdik. Rizq qilib bergan narsalarimizning poklarini yenglar. Bizga zulm qilmadilar. Lekin o'zlariga zulm qilar edilar.
«Ushbu qishloqqa kiringiz va uning xohlagan joyida yenglar, yeganingiz osh bo'lsin va eshikdan ta'zim bilan, hittatun, deb kiring, sizning xatolaringizni mag'firat qilamiz va yaxshilarga ziyoda qilamiz», deganimizni eslang.
Bas, zulm qilganlar ularga aytilgan so'zni boshqasiga almashtirdilar. Biz zulm qilganlarga fisq qilayotganlari uchun osmondan azob tushirdik.
Muso o'z qavmini serob qilishni so'raganida, «Hassang bilan toshni ur!» deganimizni eslang. Bas, undan o'n ikki buloq otilib chiqdi. Har qabila o'z suvini bildi. Alloh bergan rizqdan yeb-ichinglar. yer yuzida buzg'unchilik ustiga buzg'unchilik qilmanglar.
«Ey Muso, bir xil taomga hech chiday olmaymiz, Robbingga duo qil, bizga yerda o'sadigan narsalardan – sabzavot, bodring, sarimsoq, mosh, piyoz chiqarib bersin», deganingizni eslang. U: «Yaxshi narsani past narsaga almashtirishni so'raysizlarmi? Birorta shaharga tushing, so'raganingizni albatta, topasiz», dedi. Ularga xorlik va miskinlik yozildi va Allohning g'azabiga loyiq bo'ldilar. Bu Allohning oyatlariga kufr keltirganlari, Payg'ambarlarni nohaq qatl etganlari uchundir. Bu isyonga ketganlari va haddan oshganlari uchundir.
Albatta, iymon keltirganlar, yahudiy bo'lganlar, nasorolar va sobiiylardan, qaysilari Allohga va qiyomat kuniga iymon keltirsa va yaxshi amallarni qilsa, o'shalarga Robbilari huzurida ajrlar bordir. Ularga xavf yo'q va ular xafa ham bo'lmaslar.
Ahdu paymonlaringizni olganimizni va ustingizga Turni ko'targanimizni, «Biz sizga bergan narsani quvvat bilan oling va undagi narsani eslang, shoyadki taqvodor bo'lsangiz», deganimizni eslang.
So'ngra o'shandan keyin yuz o'girdingiz. Sizga Allohning fazli bo'lmaganida, albatta yutqazganlardan bo'lardingiz.
Batahqiq, sizlardan shanba kuni tajovuzkorlik qilganlarni bildingiz. Biz ularga: «Quvilgan, xor-zor maymunga aylaning», dedik.
Biz bu (hodisa) ni uning oldidagilarga va keyinidagilarga va taqvodorlarga mav'iza qildik.
Muso o'z qavmiga: «Alloh sizga sigir so'ymoqni buyurmoqda», deganini eslang. Ular: «Bizni masxara qilyapsanmi?» dedilar. U: «Johillardan bo'lishimdan Allohdan panoh so'rayman», dedi.
Ular: «Robbingga duo qil, uning qanday ekanini bayon qilib bersin», dedilar. U: «U qari ham, yosh ham bo'lmagan, ikkovining o'rtasidagi sigir, deyapti. Bas, buyurilgan narsani bajaring», dedi.
Ular: «Robbingga duo qil, uning rangini bayon qilib bersin», dedilar. U: «U, rangi sap-sariq, qaraganlarni xursand qiladigan sigir, deyapti», dedi.
Ular: «Robbingga duo qil, uning qanday ekanini bizga bayon qilib bersin, sigir bizga noaniq bo'lib qoldi, biz, inshaalloh, albatta hidoyat topuvchimiz», dedilar.
U: «U, o'sha sigir minilmagan, yer haydash, ekin sug'orishda ishlatilmagan, ayblardan salomat, aralashgan rangi yo'q, deyapti», dedi. Ular: «Ana endi haqni keltirding», dedilar. Bas, uni so'ydilar. Sal bo'lmasa, qilmasdilar.
Bir jonni o'ldirib qo'yib, u haqida ixtilofga tushganingizni eslang. Alloh siz berkitgan narsani chiqarguvchidir.
«Bas, uni u(sigir)ning ba'zi joyi bilan uring», dedik. Alloh xuddi shunday qilib o'liklarni tiriltiradi va oyat-alomatlarini sizga ko'rsatadi. Shoyadki aql ishlatsangiz.
So'ngra, shundan keyin qalblaringiz qattiq bo'ldi, ular toshdek yoki toshdan ham qattiq. Va holbuki, toshlarning ba'zilaridan anhorlar otilib chiqadi, ba'zilari yorilib undan suv chiqadi va ba'zilari Allohdan qo'rqqanidan qulab tushadi. Va Alloh qilayotgan ishlaringizdan g'ofil emas.
Ularning iymon keltirishlarini tama' qilasizlarmi? Va holbuki, ulardan bir guruhlari Allohning kalomini eshitar edilar va so'ngra uni tushunganlaridan keyin bilib turib buzar edilar.
Ular iymon keltirganlarni uchratsalar, iymon keltirdik, deydilar. Ba'zilari ba'zilari bilan xoli qolsalar: «Ularga Alloh sizga ochgan narsa haqida Robbingiz huzurida hujjat talashishlari uchun gapiryapsizmi? Aqlni ishlatmaysizmi?» deydilar.
Alloh ularning sir tutganu va oshkor qilgan narsalarini, albatta, bilishini anglamaydilarmi?
Ularning ichida kitobdan bexabar, xomxayoldan boshqani bilmaydigan omiylar bor. Ular faqat gumon qiladilar xalos.
Kitobni o'z qo'li bilan yozib, so'ngra uni arzon bahoga sotish uchun: «Bu Allohning huzuridan», deydiganlarga halokat bo'lsin! Ularga qo'llari bilan yozgan narsalaridan halokat bo'lsin! Ularga topgan foydalaridan halokat bo'lsin!
Va ular: «Bizga (do'zax) o'ti hech tegmaydi, tegsa ham sanoqli kunlargina tegadi», dedilar. Sen: «Allohdan ahd oldingizmi? Zotan, Alloh ahdiga hech xilof qilmaydi. Yoki Allohning nomidan bilmagan narsangizni gapiryapsizmi?» deb ayt.
Yo'q! Kim gunoh qilsa va uni xatolari o'rab olgan bo'lsa, ana o'shalar do'zax egalaridir. Ular unda abadiy qolurlar.
Va iymon keltirib, yaxshi amallarni qilganlar, ana o'shalar jannat egalaridir. Ular unda abadiy qolurlar.
Bani Isorildan Allohdan boshqaga ibodat etmaysiz, ota-onaga, qarindoshlarga, yetimlarga, miskinlarga yaxshilik qilasiz, odamlarga yaxshi gaplar ayting, namozni qoim qiling, zakot bering, deb ahdu paymon olganimizni eslang. So'ngra ozginangizdan boshqangiz yuz o'girib, ortga qarab ketdingiz.
Sizlardan bir-biringizning qonlaringizni to'kmaysiz va diyoringizdan chiqarmaysiz, deb ahdu paymoningizni olganimizni eslang. So'ngra guvohlik berib turib iqror bo'ldingiz.
So'ngra siz o'zingizni o'zingiz o'ldirasiz va bir guruhingizni diyoridan chiqarasiz hamda ularga qarshi gunoh va dushmanlik yo'lida yordam berasiz. Agar ular asir bo'lsalar, qutqarib olasiz. Va holbuki, ularni chiqarish harom edi. YOki kitobning ba'zisiga iymon keltirib, ba'zisiga kufr keltirasizmi?! Sizlardan o'shani qilganlarning jazosi bu dunyoda faqat rasvo bo'lishlikdir, qiyomat kunida esa, eng shiddatli azobga qaytarilurlar. Alloh qilayotganingizdan g'ofil emas.
Ana o'shalar dunyo hayotini oxiratga sotib olganlardir. Ulardan azob yengillatilmas va ularga yordam ham berilmas.
Va batahqiq, Musoga kitobni berdik va uning ortidan Payg'ambarlarni ketma-ket yubordik. Va Iyso ibn Maryamga ravshan (mo'jizalar)ni berdik va uni ruhul quds bilan qo'lladik. Har qachon Payg'ambar sizning havoyu nafsingizga yoqmaydigan narsa keltirsa, mutakabbirlik qilib, ba'zilarini yolg'onchiga chiqarib, ba'zilarini o'ldiraverasizmi?!
Va ular: «Qalbimiz g'iloflangan», deyishadi. Yo'q, unday emas, kufrlari sababli Alloh ularni la'natlagan. Bas, ozginagina iymon keltiradilar.
Ularga Allohning huzuridan o'zlaridagi narsani tasdiqlovchi kitob kelganda, va holbuki, kofirlarga qarshi (undan) yordam kutardilar, o'zlari bilgan narsa kelganda, unga kufr keltirdilar. Kofirlarga Allohning la'nati bo'lsin.
Ular o'zlarini sotgan narsa, Alloh bandalaridan xohlaganiga O'z fazlidan tushirganiga hasad qilib, Alloh tushirgan narsaga kufr keltirmoqlik, qandoq ham yomon. Ular g'azabning ustiga g'azabni lozim tutdilar. Kofirlarga xor qiluvchi azob bordir.
Agar ularga: «Alloh tushirgan narsaga iymon keltiring», deyilsa, «Bizga tushirilgan narsaga iymon keltiramiz», deyishadi. Va undan keyingi narsaga kufr keltirishadi. Holbuki, u ulardagi narsani tasdiqlovchi haqdir. Ayt: «Agar mo'min bo'lsangiz, nimaga ilgari Allohning Payg'ambarlarini o'ldirdingiz?!»
Va batahqiq, Muso sizlarga ravshan (mo'jiza)lar ila keldi. So'ngra siz undan keyin zolim bo'lgan holingizda buzoqni (xudo) tutdingiz.
Sizdan ahdu paymoningizni olib, ustingizga Turni ko'tarib: «Sizga Biz bergan narsani quvvat bilan tuting va tinglang», deganimizni eslang. Ular: «Tingladik va isyon qildik», dedilar. Kufrlari sababli qalblariga buzoq o'rnashtirildi. Ayt: «Agar mo'min bo'lsangiz sizning iymoningiz qanday ham yomon narsaga buyuradi!»
Ayt: «Agar Allohning huzuridagi oxirat hovlisi boshqa odamlarsiz xolis sizga bo'ladigan bo'lsa, gapingizda rostgo'y bo'lsangiz, o'limni orzu qiling».
Ular qo'llari taqdim qilgan narsalar sababidan, uni abadiy, hech-hech orzu qilmaslar va Alloh zulm qiluvchilarni biluvchi zotdir.
Ularning hayotga eng hirs qo'ygan odamlar ekanligini bilasan. Mushriklardan birlari ming yil umr ko'rishni suyadi. Ammo uzoq umr ko'rishi uni azobdan qutqarmaydi. Va Alloh ularning qilayotganlarini ko'ruvchidir.
Jibroilga dushman bo'lganlarga ayt, albatta u(Qur'on)ni sening qalbingga Allohning izni bilan, o'zidan oldingini tasdiqlovchi va mo'minlar uchun hidoyat va bashorat qilib tushirdi.
Kim Allohga, uning farishtalariga, Payg'ambarlariga, Jibroilga va Mikoilga dushman bo'lsa, albatta, Alloh kofirlarning dushmanidir.
Batahqiq, senga ravshan oyatlarni tushirdik, ularga faqat fosiqlargina kufr keltiradir.
Har qachon ahd qilishsalar, ulardan bir guruhi uni buzaveradimi?! Yo'q! Ularning ko'plari iymon keltirmaslar.
Ulardagi narsani tasdiqlab, Allohning huzuridan ularga Payg'ambar kelsa, kitob berilganlardan bir guruhi, xuddi bilmagandek, Allohning kitobini ortlariga qarab otdilar.
Va Sulaymon podsholigida shaytonlar tilovat qilgan narsaga ergashdilar. Sulaymon kufr keltirgani yo'q. Lekin shaytonlar odamlarga sehrni o'rgatib, kofir bo'ldilar. Va Bobilda Horut va Morut nomli ikki farishtaga tushgan narsaga ergashdilar. Ikkovlari hatto: «Biz fitna-sinov uchunmiz, kofir bo'lmagin», demasdan oldin hech kimga o'rgatmasdilar. Bas, ikkovlaridan er-xotinning o'rtasini buzadigan narsani o'rganishar edi. Va ular Allohning iznisiz biror kishiga zarar yetkazuvchi emasdilar. Va ikkovlaridan zarar keltiradigan, foyda keltirmaydigan narsani o'rganadilar. Va, batahqiq, biladilarki, uni sotib olgan kishiga oxiratda nasiba yo'q. Agar bilsalar, o'zlarini sotgan narsa qandoq ham yomon!
Agar ular iymon keltirib, taqvo qilganlarida, gar bilsalar, Allohning huzuridagi savob yaxshi edi.
Ey iymon keltirganlar! «Ro'ina» demanglar, «unzurna» denglar va tinglanglar. Va kofirlarga alamli azob bo'lur.
Ahli kitob va mushriklardan bo'lgan kofirlar sizlarga Robbingizdan yaxshilik tushirilishini yoqtirmaydilar. Va holbuki, Alloh O'z rahmatini kimga xohlasa, o'shanga xos qiladi. Alloh ulug' fazl egasidir.
Oyatlardan birontasini nasx qilsak yoki unutdirsak, undan yaxshisini yoki unga o'xshashini keltiramiz. Alloh har narsaga qodir ekanini bilmadingmi?
Albatta, osmonlaru yerning mulki Allohniki ekanini va sizlarga Allohdan o'zga do'st yo'q, yordamchi ham yo'qligini bilmadingmi?
YOki Payg'ambaringizdan, bundan avval Musodan so'ralganidek, savol so'rashni xohlaysizmi?! Kim iymonni kufrga almashtirsa, batahqiq, to'g'ri yo'ldan adashgan bo'ladi.
Ahli kitoblardan ko'plari ularga haq ravshan bo'lganidan keyin, o'zlaricha hasad qilib, sizlarni iymonli bo'lganingizdan keyin kofirlikka qaytarmoqchi bo'ladilar. Allohning amri kelguncha afv eting, kechirimli bo'ling. Albatta, Alloh har bir narsaga qodirdir.
Namozni qoim qiling, zakot bering, o'zingiz uchun qilgan yaxshiliklarni Allohning huzurida topasiz. Albatta, Alloh qilayotganingizni ko'ruvchidir.
Va ular: «Jannatga yahudiy va nasroniylardan boshqa hech kim kirmaydi», dedilar. Bu ularning xom xayollaridir. «Agar rostgo'y bo'lsangiz, hujjatingizni keltiring», deb ayt.
Yo'q! Kimki yaxshilik qilgan holida yuzini Allohga topshirsa, unga Robbi huzurida ajr bordir. Ularga xavf yo'q va ular xafa ham bo'lmaslar.
Yahudiylar: «Nasroniylar arzimas narsadadirlar», dedilar. Nasroniylar: «Yahudiylar arzimas narsadadirlar», dedilar. Va holbuki, ular kitob tilovat qiladilar. Shuningdek, bilmaydigan kimsalar ham ularning gapiga o'xshash gap aytdilar. Bas, qiyomat kuni oralarida Alloh ular ixtilof qilgan narsa haqida hakamlik qiladi.
Allohning masjidlarida Uning ismi zikr qilinishini man etgan va ularni buzishga harakat qilgandan ham zolimroq odam bormi? Ana o'shalar u joylarga faqat qo'rqqan hollaridagina kirishlari kerak edi-ku! Ularga bu dunyoda xorlik bordir va ularga oxiratda ulug' azob bordir.
Mashriqu mag'rib Allohnikidir, qayoqqa qarasangiz, Allohning yuzi bor. Albatta, Alloh keng qamrovli, biluvchi zotdir.
Ular: «Alloh o'ziga farzand tutdi», deydilar. U pokdir. Balki osmonlaru yerdagi barcha narsalar Unikidir. Hamma Unga bo'ysunuvchidir.
U osmonlaru yerni paydo qiluvchidir. Biror ishni qilmoqchi bo'lganida, unga: «Bo'l!» desa, bo'laveradir.
Bilmaydigan kimsalar: «Alloh biz bilan gaplashsa edi yoki mo'jiza kelsa edi», deyishdi. Ulardan oldingilar ham ularning so'ziga o'xshash gapirgan edilar. Qalblari o'xshash bo'ldi. Batahqiq, Biz yaxshi biluvchi qavmlarga mo'jizalarni bayon qilganmiz.
Albatta, Biz seni haq bilan suyunchli xabar beruvchi va ogohlantiruvchi qilib yubordik. Va do'zaxilar haqida so'ralmaysan.
Sendan yahudiylar ham, nasroniylar ham ularning millatiga ergashmaguningcha hech-hech rozi bo'lmaslar. «Albatta, Allohning hidoyati haqiqiy hidoyatdir», deb ayt. Agar senga kelgan ilmdan keyin ham ularning havoi nafslariga ergashsang, seni Allohdan (qutqaruvchi) do'st ham, yordamchi ham yo'qdir.
Biz kitob berganlardan uni o'rniga qo'yib tilovat qiladiganlari, ana o'shalari unga iymon keltiradi. Kim unga kufr keltirsa, ana o'shalar, o'zlarigina yutqazganlardir.
Ey Bani Isroil, sizga bergan ne'matlarimni va Men sizlarni olamlardan afzal qilib qo'yganimni eslang!
Bir jon boshqa jondan hech narsani ado qila olmaydigan, undan shafoat qabul qilinmaydigan, undan to'lov olinmaydigan va ularga yordam berilmaydigan Kundan qo'rqing!
Ibrohimni Robbisi kalimalar ila sinab ko'rganda, u ularni batamom ado etganini esla! U zot:«Men, albatta, seni odamlarga imom qilmoqchiman» dedi. U: «Zurriyotimdan hammi?» dedi. U zot:«Zolimlar ahdimga hech qachon erisha olmaydilar», dedi.
«Uy»ni odamlar uchun masaba va omonlik joyi qilganimizni eslang. Va Ibrohimning maqomini namozgoh tuting. Va Ibrohim va Ismoilga: «Uyimni tavof qiluvchilar, muqim turuvchilar, ruku' va sajda qiluvchilar uchun poklab qo'yinglar», deb amr qildik.
Ibrohimning: «Robbim, buni omonlik yurti qilgin va ahlidan Allohga va qiyomat kuniga iymon keltirganlarini mevalar ila rizqlantirgin», deganini esla. U zot: «Kim kufr keltirsa, ozgina huzur baxsh etaman, so'ngra do'zax azobiga majbur qilaman va u qanday ham yomon joy!» dedi.
Ibrohim bilan Ismoil: «Ey Robbimiz, bizdan qabul et, albatta, Sening O'zing eshituvchi, biluvchi zotsan», deb, baytning poydevorlarini ko'tarayotganini esla.
«Robbimiz, ikkovimizni O'zingga musulmon bo'lganlardan qil va zurriyotimizdan ham O'zingga musulmon ummat qil, bizga ibodatlarimizni ko'rsat, tavbamizni qabul et. Albatta, Sening O'zing tavbalarni ko'plab qabul etuvchi, rahmli zotsan».
«Robbimiz, o'zlarining ichidan ularga oyatlaringni tilovat qilib beradigan, kitobni va hikmatni o'rgatadigan, ularni poklaydigan Payg'ambar yubor. Albatta, Sening O'zing aziz va hikmatli zotsan».
O'zini esi past sanaganlargina Ibrohimning millatidan yuz o'giradi. Albatta, Biz uni bu dunyoda tanlab oldik va, albatta, u oxiratda solihlardan bo'lgay.
Chunki Robbi unga: «Musulmon bo'l!» deganida, u: «Olamlarning Robbiga musulmon bo'ldim», dedi.
Ibrohim o'sha (millat)ni bolalariga vasiyat qildi. Ya'qub ham: «Ey bolalarim, albatta, Alloh sizlarga dinni tanladi, sizlar musulmon bo'lmasdan turib o'lmaysiz» dedi.
Yoki Ya'qubga o'lim hozir bo'lib, u o'z bolalariga: «Mendan keyin nimaga ibodat qilasizlar?» deganida, ular: «Sening ilohingga va otalaring Ibrohim, Ismoil va Ishoqlarning ilohiga, yolg'iz ilohga ibodat qilamiz hamda biz Unga musulmon bo'luvchimiz», deganlarida guvoh bo'lganmisiz?!
Ular bir ummat edi, o'tib ketdilar. Ularga o'zlari kasb qilganlari bo'ladi. Sizlarga o'zingiz kasb qilganingiz bo'ladi. Ularning qilgan amallaridan siz so'ralmaysiz.
Ular: «Yahudiy yoki nasroniy bo'ling, hidoyat topasiz», deydilar. Balki: «Ibrohimning hanif millatiga (diniga) ergashamiz va u mushriklardan bo'lmagan», deb ayt.
Aytinglar: «Allohga va bizga tushirilgan narsaga, Ibrohim, Ismoil, Ishoq, Ya'qub, asbotlarga tushirilgan narsaga, Muso va Iysoga berilgan narsaga va Payg'ambarlarga Robbilaridan berilgan narsaga iymon keltirdik. Ularning orasidan birortasini farqlamaymiz va biz Unga musulmonlarmiz».
Agar siz iymon keltirganga o'xshash iymon keltirsalar, batahqiq, hidoyat topadilar. Va agar yuz o'girsalar, bas, albatta, ular xilofdan boshqa narsada bo'lmaydilar. Alloh senga ular (yomonligi)dan kifoya qiladi. Va U eshituvchi, biluvchi zotdir.
Allohning bo'yog'ini (lozim tuting). Allohning bo'yog'idan chiroyliroq bo'yoq berguvchi kim bor?! Va biz Unga ibodat qiluvchilarmiz.
Ayt: «Biz bilan Alloh haqida tortishasizmi?! Va holbuki, U bizning Robbimiz va sizning Robbingiz, bizning o'z amallarimiz bor, sizning o'z amallaringiz bor. Va biz Unga muxlismiz».
YOki: «Albatta, Ibrohim, Ismoil, Ishoq, Ya'qub va asbotlar yahudiy va nasroniy bo'lgan», deysizlarmi?! «Sizlar bilimdonroqmi yoki Allohmi?» degin. Huzuridagi Allohdan bo'lgan guvohlikni berkitgan kimsadan ham zolimroq odam bormi?! Va Alloh qilayotgan ishlaringizdan g'ofil emasdir.
Ular bir ummat edilar, o'tib ketdilar. Ularga o'zlari kasb qilganlari bo'ladi. Sizlarga o'zingiz kasb qilganingiz bo'ladi. Ularning qilgan amallaridan sizlar so'ralmaysizlar.
Odamlardan esi pastlari: «Bularni qiblalaridan nima yuz o'girtirdi ekan?» deydilar. «Mashriqu mag'rib Allohniki, kimni xohlasa, o'shani to'g'ri yo'lga boshlaydi», deb ayt.
Shuningdek, sizlarni odamlar ustidan guvoh bo'lishingiz va Payg'ambar sizlarning ustingizdan guvoh bo'lishi uchun o'rta millat qildik. Sen avval yuzlangan qiblani ortga burilib ketadiganlar kim-u Payg'ambarga ergashuvchilar kim ekanini bilish uchungina qilganmiz. Garchi bu ish Alloh hidoyatga solganlardan boshqalarga og'ir bo'lsa ham. Alloh iymoningizni zoe qilmaydi. Albatta, Alloh odamlarga mehribon va rahmlidir.
Goho yuzingni osmonga tez-tez burilganini ko'ramiz. Bas, albatta, seni o'zing rozi bo'lgan qiblaga qaratamiz. Yuzingni Masjidul Harom tomon bur. Qaerda bo'lsangiz ham, yuzingizni u tomon buringiz. Albatta, kitob berilganlar uni Robbilaridan bo'lgan haq ekanini biladilar. Va Alloh ularning qilayotgan amallaridan g'ofil emasdir.
Agar kitob berilganlarga barcha hujjatlarni keltirsang ham, sening qiblangga ergashmaslar. Sen ham ularning qiblasiga ergashuvchi emassan. Va ular bir-birlarining qiblasiga ergashuvchi emaslar. Agar senga kelgan ilmdan keyin ham ularning havoyu nafslariga ergashsang, unda, albatta, zolimlardan bo'lursan.
Kitob berilganlar uni xuddi bolalarini tanigandek taniydilar. Va, albatta, ulardan bir guruhlari bilib turib haqni berkitadilar.
Bu haq Robbingdandir, hech-hech shak qiluvchilardan bo'lma.
Har kimning yuzlanadigan tarafi bor. U o'shanga boqadi. Yaxshiliklarga shoshiling. Qaerda bo'lsangiz ham, Alloh sizlarni jamlaydi. Albatta, Alloh har bir narsaga qodirdir.
Qaerdan chiqsang ham, yuzingni Masjidul Harom tomon bur. Va, albatta, bu Robbingdan bo'lgan haqdir.
Va qaerdan chiqsan ham, yuzingni Masjidul Harom tomon bur. Qaerda bo'lsangiz ham, yuzingizni u tomonga buring. Odamlarda sizga qarshi hujjat bo'lmasligi uchun. Ulardan zulm qilganlaridan qo'rqmanglar, Mendan qo'rqinglar. Va sizga ne'matimni batamom etish uchun, shoyadki hidoyat topsangiz.
Shuningdek, ichingizga o'zingizdan, sizlarga oyatlarimizni tilovat qiladigan, sizlarni poklaydigan, sizlarga kitobni, hikmatni va bilmaydigan narsalaringizni o'rgatadigan Payg'ambar yubordik.
Bas, Meni eslangiz, sizni eslayman. Va Menga shukr qilingiz, kufr qilmangiz.
Ey iymon keltirganlar! Sabr va namoz ila madad so'ranglar. Albatta, Alloh sabrlilar bilandir.
Allohning yo'lida qatl bo'lganlarni o'liklar demang. Balki ular tirikdirlar, lekin siz sezmaysiz.
Albata, Biz sizlarni bir oz qo'rqinch va ochlik bilan, mol-mulkga, jonga mevalarga nuqson yetkazish bilan sinaymiz. Va sabrlilarga bashorat ber.
Ular musibat yetganda: «Albatta, biz Allohnikimiz va, albatta, biz Unga qaytuvchimiz», derlar.
Ana o'shalarga Robbilaridan salovatlar va rahmat bor. Ana o'shalar hidoyat topganlardir.
Albatta, Safo va Marva Alloh(dini)ning belgilaridandir. Kim Baytullohni haj yoki umra qilsa, ikkovlari o'rtasida sa'yi qilish gunoh emas. Kim yaxshilikni xolisona qilsa, bas, albatta, Alloh shukr qiluvchi va biluvchidir.
Albatta, Biz nozil qilgan ravshan oyatlarni va hidoyatni odamlarga kitobda bayon qilib berganimizdan keyin berkitganlarni – o'shalarni Alloh la'natlaydi. Va la'natlovchilar la'natlaydi.
Magar tavba qilib, ahli solih bo'lib, bayon qilganlarning, ana o'shalarning tavbasini qabul qilaman. Va Men tavbalarni ko'plab qabul qiluvchi va rahmlidirman.
Albatta, kufr keltirgan va kofirlik holida o'lganlarga – ana o'shalarga Allohning, farishtalarning va odamlarning – barchaning la'nati bo'lgay.
Unda abadiy bo'lurlar. Ulardan azob yengillatilmas. Va ularga nazar ham solinmas.
Va ilohingiz bir ilohdir. Rohman va Rahiym bo'lmish Undan o'zga ibodatga sazovor zot yo'qdir.
Albatta, osmonlaru yerning yaratilishida, kechayu kunduzning almashib turishida, odamlarga manfaatli narsalari ila dengizda yurib turgan kemada, Allohning osmondan suv tushirib, u bilan o'lgan yerni tiriltirishi va unda turli jondorlarni taratishida, shamollarni yo'naltirishida, osmonu yer orasidagi itoatgo'y bulutda aql yurituvchi qavmlar uchun belgilar bor.
Odamlar ichida Allohdan o'zga tengdoshlarni tutadiganlar va ularni Allohni sevgandek sevadiganlar bor. Iymon keltirganlarning Allohga muhabbatlari qattiqdir. Zulm qilganlar azobni ko'rgan chog'larida, albatta, barcha quvvat Allohga xosligini va, albatta, Allohning azobi shiddatli ekanini bilsalar edi!
U paytda peshvolar (o'zlariga) ergashganlardan tonurlar va azobni ko'rurlar, ularning bog'lanishlari kesilur.
Va ergashganlar: «Qani endi bizga bir ortga qaytish bo'lsa edi, bizdan tonganlaridek, biz ham ulardan tonar edik», derlar. Shunday qilib, Alloh ularga amallarining o'zlariga hasrat bo'lganini ko'rsatur. Va ular do'zaxdan chiquvchi emaslar.
Ey odamlar! yer yuzidagi narsalardan halol-poklarini yenglar. Va shayton izidan ergashmanglar, chunki u sizlarga ochiq dushmandir.
Albatta, u sizlarni yomon va fahsh ishlarga hamda Allohga qarshi bilmagan narsangizni gapirishingizga buyuradi.
Ularga: «Alloh nozil qilgan narsaga ergashingiz», deyilsa, ular: «Yo'k, biz otalarimizni nimada topsak, shunga ergashamiz», deydilar. Otalari hech narsaga aqli yetmagan va hidoyat topmagan bo'lsalar ham-a?!
Kufr keltirganlar misoli xuddi qichqiriq va sasdan boshqa narsani eshitmaydiganlarga baqirayotganga o'xshaydi. Ular kar, soqov va ko'rdirlar. Ular aql ishlatmaslar.
Ey iymon keltirganlar! Sizlarga rizq qilib berganimiz pok narsalardan yenglar va Allohga shukr qilinglar, agar Unga ibodat qiladigan bo'lsalaringiz.
Albatta, U zot sizlarga faqat o'limtikni, qonni, cho'chqaning go'shtini va Allohdan boshqaga so'yilganni harom qildi. Kimki majbur bo'lsa-yu, zulm qilmay, haddan oshmay (esa), unga gunoh bo'lmaydi. Albatta, Alloh mag'firatli va rahmlidir.
Albatta, Alloh kitobda tushirgan narsani berkitganlar va uni ozgina bahoga sotganlar, ana o'shalar qorinlariga olovdan boshqa narsani yemaslar, ularga Alloh qiyomat kuni gapirmas va ularni poklamas. Ularga alamli azoblar bor.
Ana o'shalar adashuvni hidoyatga, azobni mag'firatga sotib olganlardir. Do'zax o'tiga qandoq chidaydilar-a?!
Buning sababi, albatta, Alloh kitobni haq bilan nozil qilgan edi. Kitob xususida ixtilof qilganlar esa, tubsiz tortishuvdadirlar.
Yaxshilik yuzingizni mashriq yoki mag'rib tomonga burishingizda emas. Lekin yaxshilik kim Allohga, oxirat kuniga, farishtalarga, kitobga, Payg'ambarlarga iymon keltirsa va yaxshi ko'rgan molini qarindoshlarga, yetimlarga, miskinlarga, vatangadolarga, tilanchilarga, qul ozod qilishga bersa, namozni qoim qilsa, zakot bersa. Ahd qilganda ahdiga vafo qiluvchilar, kambag'allik, qiyinchilik paytida va shiddat vaqtida ham sabr qiluvchilarga, ana o'shalar sodiq bo'lganlardir. Ana o'shalar taqvodorlardir.
Ey iymon keltirganlar! Sizga o'ldirilganlar uchun qasos farz qilindi: hurga hur, qulga qul, ayolga ayol. Kimga o'z birodaridan bir narsa afv qilinsa, bas, yaxshilik ila so'ralsin va ado etish ham yaxshilikcha bo'lsin. Bu Robbilaringizdan yengillik va rahmatdir. Undan keyin kim dushmanlik qilsa, unga alamli azob bor.
Sizlarga qasos olishda hayot bor. Ey aql egalari! Shoyadki taqvodor bo'lsangiz.
Sizlardan birortangizga o'lim kelganda, agar u boylik qoldirayotgan bo'lsa, ota-onasi va yaqinlariga to'g'rilik bilan vasiyat qilish taqvodorlarning burchi sifatida farz qilindi.
Kim uni eshitgandan so'ng o'zgartirsa, bas, gunohi faqat o'zgartirganlarning o'ziga bo'ladi. Albatta, Alloh eshituvchi va biluvchidir.
Kimki vasiyat qiluvchidan toyilish yoki gunoh sodir bo'lishidan qo'rqsa, bas, ularning orasini isloh qilsa, unga gunoh bo'lmaydi. Albatta, Alloh mag'firatli va rahmli zotdir.
Ey iymon keltirganlar! Sizlardan avvalgilarga farz qilganidek, sizlarga ham ro'za farz qilindi. Shoyadki taqvodor bo'lsangiz.
Sanoqli kunlar. Sizlardan kim bemor yoki musofir bo'lsa, bas, sanog'ini boshqa kunlarda tutadi. Uni qiynalib tutadiganlar zimmasida bir miskin taomi fidya lozimdir. Kim yaxshilikni o'z ixtiyori ila qilsa, o'zi uchun yaxshidir. Agar bilsangiz, ro'za tutmog'ingiz siz uchun yaxshidir.
Ramazon oyiki, unda odamlarga hidoyat hamda hidoyatu furqondan iborat ochiq bayonotlar bo'lib, Qur'on tushirilgandir. Sizdan kim u oyda hozir bo'lsa, ro'zasini tutsin. Kim bemor yoki safarda bo'lsa, bas, sanog'ini boshqa kunlardan tutadi. Alloh sizlarga yengillikni xohlaydi va sizlarga qiyinchilikni xohlamaydi. Sanog'ini mukammal qilishingiz va sizni hidoyatga boshlagan Allohni ulug'lashingiz uchun. Shoyadki shukr qilsalaringiz.
Agar bandalarim sendan Meni so'rasalar, Men, albatta, yaqinman. Duo qilguvchi duo qilganda ijobat qilaman. Bas, Menga ham ijobat qilsinlar va iymon keltirsinlar. Shoyadki to'g'ri yo'lni topsalar.
Sizlarga ro'za kechasida xotinlaringizga yaqinlik qilish halol qilindi. Ular sizga libosdir, siz ularga libosdirsiz. Alloh sizning o'zingizga hiyonat qilayotganingizni bildi, tavbangizni qabul etdi va sizlarni afv etdi. Endi ularga yaqinlashavering va Alloh sizga yozgan narsani talab qiling. Tong paytida oq ip qora ipdan ajraguncha yeb-ichavering. So'ngra ro'zani kechasigacha batamom qiling. Masjidlarda, e'tikofdaligingizda ularga yaqinlik qilmang. Bular Allohning chegaralaridir, unga yaqinlashmang. Alloh odamlarga O'z oyatlarini shundoq bayon etadi. Shoyadki taqvo qilsalar.
Bir-birlaringizning mollaringizni botil yo'l bilan yemang. Bilib turib odamlarning mollaridan bir qismini yeyishingiz uchun uni hokimlarga gunohkorona tashlamang.
Sendan hilollar haqida so'rarlar. «Ular odamlar va haj uchun vaqt o'lchovidir», deb ayt. Yaxshilik uylarning orqasidan kirishingizda emas, lekin yaxshilik, kim taqvodorlik qilsa, shundadir. Va uylarga eshiklaridan kiring. Allohga taqvo qiling. Shoyadki najot topsangiz.
Sizga urush qilayotganlarga qarshi Allohning yo'lida urush qiling. Va tajovuzkor bo'lmang. Albatta, Alloh tajovuzkor bo'lganlarni xush ko'rmas.
Ularni topgan yeringizda qatl qiling. Va sizlarni chiqargan joydan ularni ham chiqaring. Fitna qatl etishdan yomonroqdir. Masjidul Harom oldida sizga qarshi urushmagunlaricha, siz urushmang. Agar urushsalar, bas, siz ham urushing. Kofirlarning jazosi shunday.
Agar to'xtasalar, albatta, Alloh mag'firatli va rahmlidir.
Fitna bo'lmasligi va din Allohga bo'lishi uchun ular bilan jang qiling. Agar to'xtasalar, zolimlardan boshqalarga dushmanlik yo'q.
Harom oyga harom oy. Harom qilingan narsalarda qasos bor. Kim sizga dushmanlik qilsa, siz ham unga shunga o'xshash dushmanlik qiling. Va Allohga taqvo qiling hamda, bilingki, albatta, Alloh taqvodorlar bilandir.
Va Allohning yo'lida nafaqa qiling. O'zingizni halokatga duchor qilmang. Ehson qiling, albatta. Alloh ehson qiluvchilarni xush ko'radi.
Alloh uchun haj va umrani tugal ado eting. Agar ushlanib qolsangiz, muyassar bo'lganicha qurbonlik qiling. Qurbonlik o'z joyiga yemaguncha, sochingizni oldirmang. Sizdan kim bemor bo'lsa yoki boshida ozor beruvchi narsa bo'lsa, ro'za tutish yoki sadaqa berish yoxud qurbonlik so'yish ila to'lov to'lasin. Agar tinch bo'lsangiz, kim umradan hajgacha huzur qilgan bo'lsa, muyassar bo'lgan qurbonlikni qilsin. Kim topmasa, uch kun hajda, yetti kun qaytganingizda – hammasi o'n kun to'liq ro'za tutsin. Bu ahli Masjidul Haromda yashamaydiganlar uchun. Va Allohga taqvo qiling hamda, bilingki, albatta, Alloh iqobi shiddatli zotdir.
Haj ma'lum oylardir. Kimki ularda o'ziga hajni farz qilsa, hajda shahvoniy narsalar, fisq va janjal yo'qdir. Nima yaxshilik qilsangiz, Alloh uni biladi. Ozuqa oling, eng yaxshi ozuqa taqvodir. Menga taqvo qiling, ey aql egalari!
Sizga o'z Robbingizdan fazl istashingizda gunoh yo'qdir. Arofatdan qaytib tushganingizda, Allohni mash'arul haromda zikr qiling. Ilgari adashganlardan bo'lsangiz ham, sizni hidoyatga boshlagani uchun Uni zikr qiling.
So'ngra odamlar qaytib tushgan joydan tushinglar. Va Allohga istig'for aytinglar. Albatta, Alloh mag'firatli, rahmli zotdir.
Ibodatlaringizni tugatganigizda, Allohni otalaringizni eslagandek, balki undan ham kuchliroq eslang. Odamlardan ba'zilari: «Robbimiz bizga bu dunyoda bergin», deydi va unga oxiratda nasiba yo'qdir.
Va ulardan ba'zilari: «Robbimiz, bizga bu dunyoda ham yaxshilikni, oxiratda ham yaxshilikni bergin va bizni do'zax olovi azobidan saqlagin», deydi.»
Ana o'shalarga qilgan kasblaridan nasiba bor. Va Alloh tez hisob qiluvchidir.
Allohni sanoqli kunlarda eslang. Bas, kim ikki kundan keyin shoshilib, ketsa, unga gunoh yo'q. Kim kechikib qolsa, unga gunoh yo'q. Taqvo qiluvchilar uchun. Allohga taqvo qilinglar va, bilinglarki, albatta siz Unga to'planursiz.
Odamlar ichida dunyo hayotidagi gapi seni ajablantiradiganlari bor. U qalbidagi narsaga Allohni guvoh ham qiladi. Holbuki, u ashaddiy xusumatchidir.
Va burilib ketganda, yer yuzida fasod uchun hamda ekin va nasilni halok qilish uchun harakat etadi. Va holbuki, Alloh fasodni xush ko'rmas.
Agar unga, Allohdan qo'rqgin, deyilsa, uni kibru havosi gunohga yetaklaydi. Jahannam unga yetarlidir. U qanday ham yomon o'rin-a?
Va odamlardan Allohning roziligini tilab jonini sotadiganlar bor. Va Alloh bandalarga mehribondir.
Ey iymon keltirganlar! Islomga to'lig'icha kiring. Va shaytonning izidan ergashmang. Albatta, u sizga ochiq dushmandir.
Agar ochiq bayonotlar kelgandan keyin ham toyilsangiz, bilingki, albatta, Alloh aziz va hikmatlidir.
Ular Alloh va farishtalar soyali bulutlarda kelishi hamda ishning tugashidan boshqaga intizor bo'lmayaptilar shekilli?! Va barcha ishlar Allohga qaytajak.
Bani Isroildan ularga qancha oyatlarni berganimizni so'ra. Kimki o'ziga kelgan Allohning ne'matini o'zgartirsa, bas, albatta, Alloh iqobi qattiq zotdir.
Kufr keltirganlarga bu dunyo hayoti ziynatlandi va ular iymon keltirganlarni masxara qiladilar. Va holbuki, qiyomat kuni taqvo qilganlar ulardan ustundir. Alloh kimni xohlasa, behisob rizq beradi.
Odamlar bir millat edilar. Bas, Alloh xushxabar va ogohlantirish beruvchi Nabiylarni yubordi va ularga odamlar o'rtasida, ular ixtilof qilgan narsalarda hukm qilish uchun haq kitob tushirdi. U to'g'risida ixtilofni ochiq hujjatlar kelgandan so'ng, kimga berilgan bo'lsa, o'shalargina haddan oshib qildilar. Iymon keltirganlarni haq to'g'risida ixtilof qilgan narsalarida Alloh O'z izni ila hidoyatga soladi. Alloh kimni xohlasa, to'g'ri yo'lga boshlaydi.
Sizdan avval o'tganlarga kelganga o'xshash narsa sizlarga kelmasdan turib, jannatga kiramiz, deb o'yladingizmi? Ularni balo va musibatlar tutgan va larzaga tushirilganlar. Hattoki, Payg'ambar va u bilan iymon keltirganlar: «Allohning nusrati qachon bo'ladi?» deganlar. Ogoh bo'linglar, albatta, Allohning nusrati yaqindir.
Sendan nimani nafaqa qilishni so'rarlar. Sen:«Nafaqa qilgan yaxshiligingizdan ota-onalarga, yaqin kishilarga, yetimlarga, miskinlarga va vatangadolarga bo'lsin. Qanday yaxshilik qilgan bo'lsangiz, albatta, Alloh uni biluvchidir», deb ayt.
Sizga yoqmasa ham, jang qilishingiz farz qilindi. Shoyadki yoqtirmagan narsangiz siz uchun yaxshi bo'lsa. Va shoyadki yoqtirgan narsangiz siz uchun yomon bo'lsa. Alloh biladi, siz bilmaysiz.
Sendan harom oyda urush qilish haqida so'raydilar. Sen:«Unda urush qilish katta gunoh. Allohning yo'lidan to'sish, unga kufr keltirish, Masjidul Haromdan to'sish, uning ahlini undan chiqarish Allohning huzurida eng katta gunohdir. Fitna o'ldirishdan kattaroqdir», deb ayt. Ular agar qodir bo'lsalar, sizlarni diningizdan qaytargunlaricha sizga qarshi urush qilaveradilar. Sizdan kimki dindan qaytib, kofir holida o'lib ketsa, ana o'shalar bu dunyoyu oxiratda amali habata bo'lganlardir. Ana o'shalar do'zax egalaridir. Ular unda abadiy qolguvchilardir.
Albatta, iymon keltirganlar, hijrat qilganlar va Allohning yo'lida jihod qilganlar – ana o'shalar Allohning rahmatini umid qiladilar. Alloh mag'firatli va rahmli zotdir.
Sendan xamr va qimor haqida so'rarlar. Sen: «Ikkisida katta gunoh va kishilar uchun manfaat bor va gunohlari naflaridan kattadir», deb ayt. Va sendan nimani nafaqa qilishni so'rarlar. Sen:«Ortiqchasini», deb ayt. Alloh shundoq qilib sizga O'z oyatlarini bayon qiladi. Shoyadki tafakkur qilsangiz.
Bu dunyo va oxirat haqida. Sendan yetimlar haqida so'rarlar. Sen: «Ularga isloh qilish yaxshidir», deb ayt. Agar ularning (mollarini) aralashtirib yuborsangiz, bas, birodarlaringiz. Alloh buzg'unchini ham, islohchini ham biladi. Agar xohlasa, Alloh sizlarni qiyinchilikka solardi. Albatta, Alloh aziz va hikmatli zotdir.
Mushrika ayollarni iymon keltirmagunlaricha nikohingizga olmang. Shubhasiz, mo'mina cho'ri mushrikadan, gar u sizni ajablantirsa ham, yaxshidir. Va mushriklar iymonga kelmagunlaricha (mo'minani)ularga nikohlab bermang. Shubhasiz, mo'min qul mushrikdan, gar sizni ajablantirsa ham, yaxshidir. Anavilar do'zax o'tiga chaqiradilar. Alloh esa, O'z izni ila jannatga va mag'firatga chaqiradi hamda odamlarga O'z oyatlarini bayon qiladi. Shoyadki esga olsalar.
Sendan hayz haqida so'rarlar. Sen:«U ko'ngilsiz narsadir. Hayz chog'ida ayollardan chetda bo'ling. Ularga pok bo'lmagunlaricha yaqinlashmanglar. Agar pok bo'lsalar, ularga Alloh amr qilgan joydan keling. Albatta, Alloh tavba qiluvchilarni sevadi va poklanuvchilarni sevadi», deb ayt.
Ayollaringiz ekinzorlaringizdir. Bas, ekinzoringizga xohlaganingizcha keling. O'zingiz uchun (yaxshilik) taqdim qiling. Va Allohga taqvo qiling hamda, bilingki, albatta, Unga ro'baro' keluvchisiz. Mo'minlarga bashorat ber.
Allohga ichgan qasamlaringizni yaxshilik qilish, taqvo qilish va odamlar orasini isloh etishingizga to'siq qilmang. Alloh eshituvchi, biluvchi zotdir.
Alloh sizlarning bexuda qasamlaringiz uchun tutmaydi. Lekin qalbdan kasb qilganingiz uchun tutadi. Va Alloh mag'firatli, rahmli zotdir.
Xotinlaridan iylaa qilganlar uchun kutish to'rt oydir. Agar qaytsalar, bas, albatta, Alloh mag'firatli, rahmli zotdir.
Va agar taloqni qasd qilsalar, bas, albatta, Alloh eshituvchi, biluvchi zotdir.
Taloq qilingan ayollar uch qur'u kutadilar. Agar Allohga va qiyomat kuniga iymon keltirgan bo'lsalar, Alloh rahmlarida halq qilingan narsani berkitishlari halol bo'lmaydi. O'shanda erlari ularni, agar islohni iroda qilsalar, o'zlariga qaytarib olishga haqliroqdirlar. Va yaxshilik ila ularning burchlari muqobilida haqlari ham bordir. Va erkaklarga ulardan ustun daraja bordir. Alloh aziz va hakimdir.
Taloq ikki martadir. So'ngra yaxshilikcha ushlab qolish yoki yaxshilikcha qo'yib yuborish. Sizga ularga bergan narsangizdan biror narsani olish halol bo'lmaydi, magar ikkovlari Allohning chegaralarida tura olmaslikdan qo'rqsalar (bo'ladi). Bas, agar ikkovlarining Allohning chegaralarida tura olmasligidan qo'rqsangiz, xotin bergan evazda ikkovlariga gunoh yo'qdir. Ushbular Allohning chegaralaridir. Bas, ulardan tajovuz qilmang. Va kim Allohning chegaralarida tajovuz qilsa, bas, o'shalar, ana o'shalar, zolimlardir.
Bas, agar yana taloq qilsa, bundan keyin u ayol toki boshqa erga tegib chiqmaguncha unga halol bo'lmaydi. Agar u ham taloq qilsa, gar Allohning chegaralarida turishga ishonsalar, bir-birlariga qaytsalar, gunoh bo'lmaydi. Ushbular Allohning bilgan qavmlarga bayon qilayotgan chegaralaridir.
Xotinlarni taloq qilishingizda, muddatlari oxiriga yetganda, ularni yaxshilik bilan ushlab qoling yoki yaxshilik bilan qo'yvoring. Ularni tajovuz uchun, zarar yetkazish yuzasidan ushlab turmang. Kim o'shandoq qilsa, shubhasiz, o'ziga zulm qiladi. Allohning oyatlarini hazil bilmang. Allohning sizga bergan ne'matini va va'z etib tushirgan kitobi va hikmatini esda tuting. Allohga taqvo qiling va, bilingki, albatta, Alloh har bir narsani biluvchidir.
Xotinlarni taloq qilganingizda, muddatlari oxiriga yetganda, yaxshilik bilan o'zaro rozi bo'lishib, erlariga qayta nikohlanishlarini man qilib, qiyinlashtirmang. Ushbu ila sizlardan Allohga va oxirat kuniga iymon keltirganlar va'zlanadi. Shundoq qilishingiz siz uchun tozaroq va pokroqdir. Va Alloh biladi, siz esa bilmaysiz.
Kim emizishni batamom qilishni iroda qilsa, onalar farzandlarni to'liq ikki yil emizadilar. Ularni yaxshilab yedirib, kiyintirish otaning zimmasidadir. Hech bir jonga imkondan tashqari taklif bo'lmaydi. Ona ham, ota ham bolasi sababidan zarar tortmasin. Merosxo'rga ham xuddi shundoq. Agar o'zaro rozi bo'lib, sutdan ajratishni iroda qilsalar, ikkovlariga gunoh bo'lmaydi. Agar farzandlaringizga emizuvchi talab qilishni iroda qilsangiz, beradiganingizni yaxshilik bilan avvaldan topshirsangiz, gunoh bo'lmaydi. Va Allohga taqvo qiling hamda, bilingki, albatta, Alloh qilayotganingizni ko'rib turuvchidir.
Sizlardan vafot etib juftlarini qoldirganlarning ayollari o'zlaricha to'rt oy-u o'n kun kutadilar. Muddatlari yetganda o'zlari haqida yaxshilik bilan qilgan ishlarida sizga gunoh yo'q. Alloh qilayotgan amalingizdan xabardordir.
U ayollarga ishora ila sovchilik qilishingiz yoki uni o'z ichingizda tutishingizda gunoh yo'q. Alloh siz ularni, albatta, eslashingizni biladi. Lekin ular bilan xufyona va'dalashmang. Magar yaxshi gap gapirsangiz, mayli. Idda o'z muddatiga yetmaguncha, nikoh bog'lashni qasd qilmang. Va bilingki, albatta, Alloh ichingizdagini biladi. Bas, Undan ogoh bo'ling. Va bilingki, albatta, Alloh mag'firatli va halimdir.
Agar xotinlarga qo'l tekkizmay turib yoki ularning mahrni aniqlamay turib taloq qilsangiz, sizga gunoh bo'lmaydi. Ularni boy boricha, yo'q holicha yaxshilik ila foyda bilan foydalantiring. Bu yaxshilik qiluvchilar burchidir.
Agar ularga qo'l tegizmay taloq qilsangiz va mahrni aniqlab qo'ygan bo'lsangiz, aniqlanganning yarmini berasiz, magar ayol yoki nikoh tuguni qo'lida bo'lgan kishi afv qilsa, bermaysiz. Va afv qilishingiz taqvoga yaqindir. Orangizdagi fazilatni unutmang. Albatta, Alloh qilayotgan amallaringizni ko'rib turuvchi zotdir.
Namozlarni va o'rta namozni muhofaza eting. Va Alloh uchun xushu' ila qoim bo'ling.
Agar xavfda qolsangiz, yurgan va mingan holingizda, xotirjam bo'lganingizda, bilmagan narsangizni qandoq o'rgatgan bo'lsa, Allohni shundoq zikr qiling.
Sizlardan vafot etganda juftlarini qoldirayotganlar, xotinlari chiqmasdan bir yilgacha foydalanishini vasiyat qilsinlar. Agar ular chiqsalar, o'z xususlarida yaxshilik bilan qilgan ishlarida sizga gunoh yo'q. Alloh aziz va hakim zotdir.
Taloq qilingan ayollarga maqbul tarzda foyda berish taqvodorlar burchidir.
Alloh shunday qilib sizlarga O'z oyatlarini bayon etadi. Shoyadki aql ishlatsangiz.
Diyorlaridan o'limdan qochib chiqqan minglarcha kishilarning (xabarini) bilmadingmi?! Bas, Alloh ularga, o'ling, dedi. So'ngra ularni tiriltirdi. Albatta, Alloh odamlarga fazl qiluvchidir. Lekin ko'p odamlar shukr qilmaslar.
Allohning yo'lida jang qiling. Va bilingki, albatta, Alloh eshituvchi va biluvchi zotdir.
Allohga yaxshi qarz beradigan kim bor?! Bas, toki U zot unga berganini ko'p marta ko'paytirib bersa. Va holbuki, Alloh (rizqni) tor qilur va keng qilur. Va Ungagina qaytarilursiz.
Musodan keyingi Bani Isroildan bo'lgan a'yonlarni bilmadingmi?! Vaqtiki o'z Nabiylariga: «Bizga bir podshoh tayin qilgin, Allohning yo'lida urush qilaylik», dedilar. U: «Agar sizlarga urush farz qilinsa, urushmasalaringiz-chi?!» dedi. Ular: «Bizga nima bo'libdiki, diyorimizdan va farzandlarimizdan judo qilinsak ham, Allohning yo'lida urushmasak», dedilar. Urush farz qilinganda esa, ozginalaridan boshqalari yuz o'girib ketdilar. Va Alloh zulm qiluvchilarni biluvchidir.
Nabiylari ularga: «Albatta, Alloh Tolutni sizga podshoh qilib tayinladi», dedi. Ular: «U bizga qayoqdan podshoh bo'lsin. Undan ko'ra podshohlikka biz haqliroqmiz. Qolaversa, unga ko'proq mol ham berilmagan» dedilar. U: «Albatta, uni Allohning O'zi sizlarga tanladi va ilmda, jismda kengligini ziyoda qildi. Alloh podshohligini kimga xohlasa, o'shanga beradi. Va Alloh keng qamrovli va biluvchidir», dedi.
Nabiylari ularga: «Albatta, uning podshohligining belgisi, sizlarga Robbingizdan tobut kelmog'idir, unda xotirjamlik va Muso hamda Horun ahlidan qolgan qoldiq bo'lib, farishtalar ko'tarib kelur. Agar mo'min bo'lsalaringiz, albatta bu narsada sizlarga belgi bor», dedi.
Tolut askar bilan chiqqanda: «Albatta, Alloh sizni daryo bilan sinovchidir, kim undan ichsa, u mendan emas. Va kim uni tanovvul qilmasa, u, albatta, mendandir. Magar birov qo'li bilan bir ho'plam ho'plasa, mayli», dedi. Ozginalaridan boshqalari undan ichdilar. U va u bilan birga iymon keltirganlar daryodan o'tganlarida ular: «Bugun bizda Jolut va uning askari bilan jang qilishga toqat yo'q», dedilar. Allohga ro'baro' bo'lishga ishonganlar: «Qanchadan-qancha oz sonli guruhlar Allohning izni bilan ko'p sonli guruhlarga g'olib kelgan. Alloh sabrlilar bilandir», dedilar.
Jolut va uning askarlariga ro'baro' kelganlarida: «Robbimiz, bizga sabr to'kkin, bizni sobitqadam qilgin va kofir qavmlarga qarshi nusrat bergin», dedilar.
Bas, Allohning izni bilan urushda yengdilar va Dovud Jolutni qatl etdi. So'ngra Alloh unga podshohlik va hikmatni berdi va xohlagan narsasini o'rgatdi. Agar Allohning ba'zi (odam)larni ba'zilariga daf' qilish bo'lmasa edi, yer yuzi buzilardi. Lekin Alloh olamlar ustidan fazl egasidir.
Bular Allohning oyatlaridir. Ularni senga haq ila tilovat qilurmiz. Va, albatta, sen Payg'ambarlardandirsan.
O'shalar Payg'ambarlar. Ularning ba'zilarini ba'zilaridan fazllik qildik. Ulardan Alloh gaplashgani bor va ba'zilarining darajasini ko'targan. Va Iyso ibn Maryamga oydin (mo''jiza)larni berdik va uni muqaddas ruh bilan qo'lladik. Agar Alloh xohlaganida, ulardan keyin qolganlar o'zlariga ochiq-oydin bayonotlar kelganidan so'ng urushmas edilar. Lekin ixtilof qildilar. Ulardan kimdir iymon keltirdi, kimdir kufr keltirdi. Agar Alloh xohlaganida, urushmas edilar. Lekin Alloh nimani iroda qilsa, shuni qiladi.
Ey iymon keltirganlar! Sizga rizq qilib bergan narsalarimizdan, na oldi-sotdi, na oshna-og'aynichilik va na shafoatchilik yo'q kun kelmasdan oldin nafaqa qiling. Va kofirlar – o'shalar, zolimlardir.
Alloh Undan o'zga iloh yo'q zotdir. U tirik va qayyumdir. Uni mudroq ham, uyqu ham olmas. Osmonlaru yerdagi narsalar Unikidir. Uning huzurida O'zining iznisiz hech kim shafoat qila olmas. U ularning oldilaridagi narsani ham, ortlaridagi narsani ham bilur. Uning ilmidan hech narsani ihota qila olmaslar, magar O'zi xohlaganini, xalos. Uning kursisi osmonlaru yerni qamragan. Ularni muhofaza qilish Uni charchatmas. Va U Oliy va Azim zotdir.
Dinga majbur qilish yo'q. Batahqiq, haq botildan ajradi. Kim tog'utga kufr keltirib, Allohga iymon keltirsa, batahqiq, uzilmaydigan mustahkam tutqichni ushlagan bo'lur. Va Alloh eshituvchi, biluvchi zotdir.
Alloh iymon keltirganlarning do'stidir. Ularni zulmatlardan nurga chiqarur. Kufr keltirganlarning do'stlari tog'utdir. Ularni nurdan zulmatlarga chiqarurlar. Ana o'shalar do'zax egalaridir. Ular unda abadiydirlar.
Alloh podshohlik berib qo'ygani sababidan Ibrohim bilan Robbisi haqida hujjat talashganni bilmadingmi? Ibrohim: «Mening Robbiim tiriltiradi va o'ldiradi», deganda, u: «Men tiriltiraman va o'ldiraman», dedi. Ibrohim: «Albatta, Alloh quyoshni Mashriqdan chiqaradi, bas, sen uni Mag'ribdan chiqargin-chi», dedi. Bas, kufr keltirgan lol qoldi. Va Alloh zolim qavmlarni hidoyatga solmas.
YOki shiftlari ustiga qulagan qishloqdan o'tgan kishiga o'xshashni ko'rmadingmi? U: «Alloh buni o'limidan keyin qanday tiriltiradi?» dedi. Bas, Alloh uni yuz yil o'ldirdi, so'ngra qayta tiriltirdi. U zot:«Qancha yotdng?», dedi. U: «Bir kun yoki bir kunning ba'zisicha yotdim», dedi. U zot: «Balki yuz yil yotding, taomingga va sharobingga nazar sol, o'zgargani yo'q va eshagingga ham qara. Seni odamlarga ibrat qilish uchun shunday qildik. Va suyaklarga nazar sol, ularni qandoq harakatga solamiz va ularga qandoq go'sht kiygizamiz», dedi. Unga ravshan bo'lganda: «Albatta, Alloh har bir narsaga qodirligini bildim», dedi.
Esla,Ibrohim: «Ey Robbim, menga o'liklarni qanday tiriltirishingni ko'rsat», deganda, U zot: «Ishonmadingmi?» dedi. U: Ore, lekin qalbim xotirjam bo'lishi uchun», dedi. U zot:«Qushdan to'rtta olgin-da, o'zingga tortib, kesib maydala, so'ngra ulardan har bir toqqa bo'laklarini qo'ygin, keyin ularni o'zingga chaqir, huzuringga tezlab kelurlar va bilginki, albatta, Alloh aziz va hakim zotdir», dedi.
Mollarini Allohning yo'lida sarflaydiganlarning misoli, xuddi bir dona donga o'xshaydi. Undan yetti boshoq o'sib chiqadi, har boshoqda yuztadan don bor. Va Alloh kimga xohlasa, yana ko'paytirib beradir. Va Alloh qamrab oluvchi va biluvchi zotdir.
Allohning yo'lida mollarini sarflab, so'ngra sarflari ketidan minnat qilmay va ozor bermaydiganlarning ajrlari Robbilari huzuridadir. Ularga xavf yo'q va ular xafa ham bo'lmaslar.
Yaxshi so'z va kechirish, ortidan ozor keladigan sadaqadan ko'ra yaxshiroqdir. Va Alloh g'aniy va halim zotdir.
Ey iymon keltirganlar! Sadaqalaringizni minnat va ozor berish bilan, molini Allohga va oxirat kuniga iymon keltirmasa ham kishilarga riyo uchun nafaqa qilganga o'xshab bekorga ketgazmang. U misoli bir ustini tuproq bosgan silliq toshga o'xshaydi. Bas, kuchli yomg'ir yog'sa, silliq bo'lib qoladir. Kasb qilganlaridan hech narsaga qodir bo'lmaslar. Va Alloh kofir qavmlarni hidoyatga boshlamas.
Mollarini Allohning roziligini istab, o'zlaridagi ishonch bilan sarflaydiganlar xuddi tepalikdagi boqqa o'xsharlar. Unga qattiq yomg'ir yog'sa, mevasini ikki barobar beradi. Agar qattiq yomg'ir yog'masa, maydalab yoqqani ham bo'laveradi. Va Alloh qilayotganlaringizni ko'rib turuvchi zotdir.
Sizlardan birortangiz ostidan anhorlar oqib turgan xurmozor va uzumzor, turli mevali bog'i bo'laturib, yoshi bir joyga yetganda, zaifhol zurriyoti bor paytda unga o'tli bo'ron kelib yonib bitishini xohlaydimi?! Alloh sizlarga shu tariqa O'z oyatlarini bayon qiladir, shoyadki fikr yuritsangiz.
Ey iymon keltirganlar! Kasb qilgan pok narsalaringizdan va Biz sizlarga yerdan chiqarib bergan narsalarimizdan sadaqa qilinglar. Nopokni qasd etib sadaqa qilmang. Holbuki, uni o'zingiz ham oluvchimassiz, magar ko'z yumsangizgina olasiz. Va bilingki, albatta, Alloh boy va maqtalgan zotdir.
Shayton sizga faqirlikni va'da qiladi va fahsh ishlarga buyuradi. Alloh sizga o'zidan mag'firat va fazlni va'da qiladi. Va Alloh keng qamrovli, biluvchi zotdir.
U zot kimni xohlasa, o'shanga hikmatni beradi. Kimga hikmat berilsa, unga ko'p yaxshilik berilgan bo'ladi. Faqat aql egalarigina eslarlar.
Qilgan nafaqangizni yoki nazringizni Alloh, albatta, biladi. Zolimlarga yordamchilar yo'qdir.
Sadaqani oshkora qilsangiz qandoq ham yaxshi. Agar maxfiy qilsangiz va faqirlarga bersangiz, bu siz uchun yaxshidir. Sizdan gunohlaringizni yuvadi. Va Alloh qilayotgan amallaringizdan xabardordir.
Ularni hidoyatga solish sening zimmangda emas. Lekin Alloh kimni xohlasa, hidoyatga boshlar. Nafaqa qilgan yaxshiliklaringiz o'z foydangizga. Qilgan nafaqangiz, faqat Allohning yuzini istash uchundir. Nafaqa qilgan yaxshiliklaringiz o'zingizga to'laligicha qaytarilur. Sizlarga zulm qilinmas.
(Sadaqa va xayru-ehsonlar) Allohning yo'lida tutilgan, yer yuzida kasb qilishga qodir bo'lmagan, iffatlari tufayli bilmagan kishi ularni boy deb o'ylaydigan faqirlargadir. Ularni siymolaridan taniysan, odamlardan xiralik qilib so'ramaslar. Nafaqa qilgan yaxshiliklaringizni, albatta, Alloh bilguvchidir.
Kechasiyu kunduzi mollarini nafaqa qiladiganlarning ajrlari Robbilari huzuridadir. Ularga xavf yo'q va ular xafa ham bo'lmaslar.
Riboni yeydiganlar (qabrlaridan) faqat shayton urib jinni bo'lgan kishidek dovdirab turarlar. Bunday bo'lishi ularning, tijorat ham riboga o'xshash-da, deganlari uchundir. Va holbuki, Alloh tijoratni halol, riboni harom qilgan. Kimki Robbidan mav'iza kelganda to'xtasa, avval o'tgani o'ziga va uning ishi Allohning O'ziga havola. Kimki yana (riboga) qaytsa, ana o'shalar do'zax egalaridir. Ular unda abadiy qolurlar.
Alloh riboni doimo nuqsonga uchratadi va sadaqalarni ziyoda qiladi. Va Alloh har bir kofir, gunohkorni xush ko'rmas.
Albatta, iymon keltirgan, yaxshi amallarni qilgan, namozni qoim qilib, zakot berganlarning ajrlari Robbilari huzuridadir. Ularga xavf yo'q va ular xafa ham bo'lmaslar.
Ey iymon keltirganlar! Agar mo'min bo'lsangiz, Allohga taqvo qiling va riboning sarqitini ham tark qiling.
Agar undoq qilmasangiz, Alloh va Uning Rasuli tomonidan bo'ladigan urushga ishonavering. Agar tavba qilsangiz, sarmoyangiz o'zingizga, zulm qilmassiz va sizga ham zulm qilinmas.
Agar nochor bo'lsa, boyiguncha intizor bo'ling. Sadaqa qilmog'ingiz, gar bilsangiz, o'zingiz uchun yaxshidir.
Allohga qaytariladigan kuningizdan qo'rqing. So'ngra har bir jon qilganiga yarasha to'liq oladir. Ularga zulm qilinmas.
Ey iymon keltirganlar! Ma'lum muddatga qarz oldi-berdi qilgan vaqtingizda, uni yozib qo'ying. Orangizda bir yozuvchi adolat bilan yozsin. Hech bir yozuvchi Alloh bildirganidek qilib yozishdan bosh tortmasin. Bas, yozsin va haq zimmasiga tushgan kishi aytib tursin, Robbiga taqvo qilsin va undan hech narsani kamaytirmasin. Agar haq zimmasiga tushgan kishi esi past, zaif yoki aytib tura olmaydigan bo'lsa, uning valiysi adolat bilan aytib tursin. Erkaklaringizdan ikki kishini guvoh qiling. Agar ikki er kishi bo'lmasa, o'zingiz rozi bo'ladigan guvohlardan bir er kishi va ikki ayol kishi bo'lsin. Ikkovi(ayol)dan birortalari adashsa, birlari boshqasining esiga soladi. Va chaqirilgan vaqtda guvohlar bosh tortmasinlar. Kichik bo'lsa ham, katta bo'lsa ham, muddatigacha yozishingizni malol olmang. Shundoq qilmog'ingiz Allohning huzurida adolatliroq, guvohlikka kuchliroq va shubhalanmasligingiz uchun yaqinroqdir. Magar oralaringizda yurib turgan naqd savdo bo'lsa, yozmasangiz ham, sizga gunoh bo'lmas. Oldi-sotdi qilganingizda, guvoh keltiring va yozuvchi ham, guvoh ham zarar tortmasin. Agar (aksini) qilsangiz, albatta, bu fosiqligingizdir. Allohga taqvo qiling. Va Alloh sizga ilm beradi. Alloh har bir narsani biluvchi zotdir.
Agar safarda bo'lsangiz va yozuvchi topa olmasangiz, bas, qo'lga olinadigan garov bo'lsin. Agar ba'zingiz ba'zingizga ishonsangiz, bas, ishonilgan omonatni ado qilsin, Allohga, Robbisiga taqvo qilsin. Guvohlikni berkitmang! Kim uni berkitsa, uning qalbi gunohkordir. Va Alloh qilayotgan amallaringizni biluvchi zotdir.
Osmonlaru yerdagi narsalar Allohnikidir. Agar ichingizdagi narsalarni oshkor qilsangiz ham, maxfiy qilsangiz ham, sizlarni Alloh hisob-kitob qiladi. Va kimni xohlasa, mag'firat qilar, kimni xohlasa, azoblar. Va U har bir narsaga qodirdir.
Payg'ambar unga o'z Robbidan tushirilgan narsaga iymon keltirdi va mo'minlar ham. Barcha Allohga, Uning farishtalariga, kitoblariga, Payg'ambarlariga iymon keltirdi. Uning Payg'ambarlarining birortalarini ajratmaymiz. Va eshitdik va itoat qildik, ey Robbimiz mag'faratingni so'raymiz va qaytib borish Sengadir, dedilar.
Alloh hech bir jonni toqatidan tashqari narsaga taklif qilmas. Foydasi ham kasbidan, zarari ham kasbidan. Ey Robbimiz, agar unutsak yoki xato qilsak, (iqobga) tutmagin. Ey Robbimiz, bizdan oldingilarga yuklaganga o'xshash og'irlikni bizga yuklamagin. Ey Robbimiz, bizga toqatimz yetmaydigan narsani yuklamagin. Bizni afv et, mag'firat qil va rahm et. Sen hojamizsan. Bas, kofir qavmlarga bizni g'olib qil.