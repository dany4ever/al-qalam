Ey o'ranib yotuvchi!
Kechani ozginasidan boshqasini (ibodatda) tik turib o'tkaz!
Yarmini yoki undan bir oz qisqarog'ini.
Yoki u(yarim)ga yana qo'sh va Qur'onni tartil bilan tilovat qil.
Albatta, Biz ustingga og'ir so'zni tashlarmiz.
Albatta, kechasigi ibodat ko'proq muvofiq keladir va qiroati to'g'riroq bo'ladir.
Albatta, kunduzi sening uzoq ishlashing bor.
Va Robbingning ismini zikr et va Uning ibodatiga butunlay ajralib chiq.
U mashriqu mag'ribning Robbisidir. Undan o'zga ibodatga sazovor iloh yo'q. Bas, Uni o'zingga vakil tut.
Va ularning gaplariga sabr qil va ulardan chiroyli chetlashla, chetlab tur.
Ahli ne'mat bo'lgan, yolg'onga chiqaruvchilarni O'zimga qo'yib qo'y va ularga ozgina muhlat ber.
Albatta, Bizda og'ir kishanlar va jahannam bor.
Va (tomoqqa) tiqiladigan taom va alamli azob bor.
Bir kundaki, unda yeru tog'lar larzaga keladir va tog'lar oquvchi qumtepalarga aylanadir.
Albatta, Biz sizlarga, xuddi Fir'avnga Rasul yuborganimizdek, siz haqingizda guvohlik beruvchi Rasulni yubordik.
Bas, Fir'avn Rasulga osiy bo'ldi va Biz uni shiddatli azob bilan tutdik.
Agar kofir bo'lsangiz, bolalarning sochini oqartib yuboradigan kundan qanday saqlanasiz?!
Unda osmon parchalanuvchidir, U zotning va'dasi amalga oshadir.
Albatta, bular eslatmadir, Kim xohlasa, o'z Robisi tomon yo'l oladir.
Albatta, Robbing seni kechaning uchdan biridan ozrog'ini, yo yarmini, yo uchdan birini qoim bo'lib o'tkazayotganingni va sen bilan birga bo'lganlardan ham bir toifa (shundoq qilayotganlarini) biladir. Va Alloh kechayu kunduzni O'zi o'lchaydir. U sizlar hech chiday olmasligingizni bilib, sizlarga (engillikni) qaytardi. Bas (endi), Qur'ondan muyassar bo'lganicha o'qinglar. Sizlardan kelajakda kasallar bo'lishini ham bildi. Boshqalar yer yuzida yurib, Allohning fazlini axtarishini, yana boshqalar esa, Allohning yo'lida jihod qilishlarini (ham bildi). Bas, undan muyassar bo'lganicha qiroat qilinglar. Va namozni qoim qilinglar, zakot beringlar va Allohga yaxshi qarz beringlar. O'zingiz uchun nima yaxshilik qilgan bo'lsangiz, Allohning huzurida undan yaxshirog'ini va ulkanroq ajrni toparsizlar. Allohga istig'for aytinglar. Albatta, Alloh mag'firat qiluvchi va rahmdildir.