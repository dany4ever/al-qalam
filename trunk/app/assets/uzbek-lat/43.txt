Ha-a. Miym.
q-oydin kitob ila qasam.
Albatta, Biz uni arabcha Qur'on qildik. Shoyadki aql yuritsangiz.
Albatta, u huzurimizdagi ona kitobdadir, u oliydir, hikmatlidir.
Nahotki siz isrofchi qavm bo'lganingiz uchun sizdan yuz o'girib, zikr-eslatmani burib yuborsak?!
Avvalgilarga qanchadan-qancha Payg'ambarlar yubordik.
Ular o'zlariga kelgan har bir Payg'ambarni, albatta, istehzo qilganlar.
Bas, Biz ulardan ko'ra kuchliroqlarni halok qilganmiz. Avvalgilarning misoli (zikr bo'lib) o'tdi.
Ulardan: «Osmonlaru yerni kim yaratgan!» deb so'rasang, albatta: «Ularni aziz va o'ta ilmli zot yaratgan», derlar.
U zot sizga yerni beshik qilib berdi va sizga unda yo'llar qilib qo'ydi. Shoyadki, hidoyat topsangiz.
U zot osmondan o'lchov ila suv tushirdi. Bas, Biz u(suv) ila o'lik yurtni tiriltirdik. Siz ham shunga o'xshash chiqarilursiz.
U zot barcha juftlarni yaratgan va sizga kemalar hamda chorva hayvonlaridan minadigan narsalaringizni qildi.
Toki siz ularning ustiga o'rnashgaysizlar, so'ngra ularning ustiga o'rnashib olgach, Robbingiz ne'matini eslab: «Bizga buni bo'ysundirgan zot pokdir. Biz bunga qodir emas edik.
Va, albatta, Biz Robbimizga qaytguvchilardirmiz», degaysiz.
Ular bandalaridan Unga bo'lak (hukm) qildilar. Albatta, inson ochiq-oydin noshukrdir.
Yoki U zot O'zi yaratadigan narsadan qizlar tutib, sizlarni o'g'illar ila siyladimi?
Qachonki ulardan birortasiga, Rohmanga misol keltirgan narsaning xushxabari berilsa, g'azabga to'lib, yuzi qorayib ketur.
Zebu ziynat ichida o'stiriladigan va xusumat paytida ochiq-oydin bo'la olmaydigan kimsanimi?!
Ular Rohmanning bandalari bo'lmish farishtalarni ayollar hisobladilar. Yoki ularning yaratilishiga guvoh bo'ldilarmi?! Albatta, bu guvohliklari yozilur va so'roqqa tutilurlar!
Ular: «Agar Rohman xohlaganida, Biz ularga ibodat qilmas edik», dedilar. Ularda bu haqda hech bir ilm yo'q. Ular faqat aljiramoqdalar, xolos.
Yoki Biz ularga u(Qur'on)dan oldin bir kitob berganmizu ular uni mahkam tutuvchilarmi?!
Yo'q! Ular: «Biz ota-bobolarimizni bir dinda topdikki, albatta, biz ularning izlaridan hidoyat topguvchidirmiz», dedilar.
Xuddi shuningdek, Biz sendan ilgari ham qaysi bir qishloq-shaharga ogohlantirguvchi yuborsak, albatta, uning zodagonlari: «Ta'kidki, biz ota-bobolarimizni bir dinda topdik va, albatta, biz ularning izlaridan ergashguvchilardirmiz», dedilar.
U (ogohlantgiruvchi): «Agar men sizga siz ota-bobongizni (e'tiqod) ustida topgan narsangizdan ham hidoyatliroqni keltirgan bo'lsam ham-a?!» dedi. Ular: «Biz siz ila yuborilgan narsaga kofirdirmiz», dedilar.
Bas, Biz ulardan intiqom oldik. Endi nazar sol.
Esla, Ibrohim otasiga va qavmiga: «Men, albatta, siz ibodat qilayotgan narsadan voz kechguvchiman.
Magar meni yaratgan zotdangina (voz kechmasman). Albatta, U zot meni hidoyat qilur», degan edi.
Va bu(so'z)ni u o'z ortidan zurriyotiga boqiy qolguvchi qildi. Shoyadki (iymonga) qaytsalar.
Men esa, anavilarni va ularning ota-bobolarini, to ularga haq hamda ochiq-oydin Payg'ambar kelguncha foydalantirdim.
Qachonki ularga haq kelganida, ular: «Bu sehrdir va, albatta, biz bunga kofirdirmiz», dedilar.
Ular: «Ushbu Qur'on ikki shahardan (birida) bo'lgan ulug' kishiga nozil qilinganida edi», dedilar.
Yoki ular Robbingning rahmatini taqsimlaydilarmi? Biz hayoti dunyoda ularning oralarida maishatlarini taqsimladik va ba'zilari ba'zilarini xizmatkor qilib olishlari uchun ayrimlarining darajalarini ayrimlaridan ustun qilib qo'yganmiz. Robbingning rahmati ular jamlaydigan narsadan yaxshidir.
Agar odamlar bir millat bo'lib qolishlari (xavfi) bo'lmaganda, albatta, Biz Rohmanga kufr keltiradiganlarning uylari shiftini va unga chiqadigan narvonlarini kumushdan qilib qo'yar edik.
Va uylarining eshiklarini ham, ustida yonboshlab yotadigan so'rilarini ham (kumushdan qilib qo'yar edik).
Va zebu ziynatu bezaklarni ham. Bularning hammasi hayoti dunyoning matohidan boshqa narsa emas. Oxirat esa, Robbing nazdida taqvodorlar uchundir.
Kim Rohmanning eslatmasidan shabko'r bo'lib olsa, Biz unga shaytonni yaqin qilib qo'yurmiz, bas, u unga doimiy hamroh bo'lur.
Albatta, u(shayton)lar yo'ldan to'surlar va ular o'zlarini shak-shubhasiz hidoyat topguvchilardek hisoblarlar.
Toki huzurimizga kelganda: «Qani endi men bilan sening orang mag'rib ila mashriqchalik uzoq bo'lsa edi. Bas, sen naqadar yomon hamrohsan», der.
Zulm qilganingiz uchun bugungi kunda azobga sherik bo'lishingiz ham hech foyda bermas.
Sen karlarga eshittira olarmiding yoki ko'rlarni va ochiq-oydin zalolatda bo'lgan kimsalarni hidoyatga sola olarmiding?!
Agar seni ketkazsak ham, albatta, Biz ulardan intiqom olurmiz.
Yoki Biz ularga va'da qilingan narsani senga ko'rsaturmiz. Bas, albatta, Biz ularga (azob berishga) qodirmiz.
Bas, o'zingga vahiy qilingan narsani mahkam tut! Albatta, sen to'g'ri yo'ldasan.
Albatta, u(Qur'on) senga ham sharafdir, qavmingga ham. Va, albatta, so'ralursizlar.
Sendan oldin Biz yuborgan Payg'ambarlarimizdan so'ra: Rohmandan boshqa ibodat qilinadigan ilohlar qilgan ekanmizmi?!
Batahqiq, Biz Musoni O'z oyat-mo'jizalarimiz ila Fir'avnga va uning a'yonlariga yubordik. Bas, u: «Albatta, men olamlar Robbining Payg'ambaridirman», dedi.
Bas, qachonki u ularga mo'jizalarimizni keltirganda, ular banogoh u(mo'jiza)lardan kula boshladilar.
Biz ularga qaysi bir oyat-mo'jizani ko'rsatsak ham, albatta, u o'z sherigidan kattaroq bo'lar edi. Shoyad (xatolaridan) qaytsalar, deb ularni azob-la tutdik.
Ular: «Ey sehrgar! Senga bergan ahdiga binoan, biz uchun Robbingga duo qil! Albatta, biz hidoyat topguvchilardan bo'lamiz», dedilar.
Bas, qachonki ulardan azobni aritsang, to'satdan ular (ahdni) buzarlar.
Fir'avn o'z qavmiga: «Ey qavmim! Misr mulki va mana bu ostimdan oqib turgan anhorlar meniki emasmi?! Ko'rmayapsizlarmi?!
Men mana bu xor, gapini ochiq bayon qila olmaydigan kimsadan yaxshi emasmanmi?
Unga tillodan bo'lgan bilakuzuklar tashlansa yoki u bilan birga farishtalar hamroh bo'lib kelsa bo'lmas edimi?!» deb nido qildi.
Bas, u qavmini laqillatdi va ular unga itoat qildilar. Chunki ular fosiq qavm edilar.
Bas, qachonki ular Bizni darg'azab qilishgach, ulardan intiqom oldik–ularning barchalarini jamlab, g'arq qildik.
Bas, ularni o'tmishga aylantirdik va keyingilarga misol qilib qo'ydik.
Ibn Maryam misol keltirilgan choqda sening qavming birdan shodlanib qichqirurlar.
Ular: «Bizning olihalarimiz yaxshimi yoki umi?» dedilar. Ular uni senga faqat talashib-tortishish uchungina misol keltirdilar. Zero, ular xusumatchi qavmdirlar.
U faqat bir bandadir. Biz unga ne'mat berdik va uni Bani Isroilga misol qildik.
Agar xohlasak, o'rningizga yer yuzida xalifa bo'ladigan farishtalar qilib qo'yar edik.
Albatta, u(Iyso) qiyomat soati ilmi-belgisidir. Bas, siz u (soat) haqida hech shubha qilmang va Menga ergashing. Mana shu to'g'ri yo'ldir.
Shayton sizni hargiz (to'g'ri yo'ldan) to'smasin. Albatta, u sizga ochiq-oydin dushmandir.
Iyso ochiq-oydin mo'jizalar bilan kelgan chog'ida: «Batahqiq, men sizga hikmatni keltirdim va ba'zi siz ixtilof qilayotgan narsalarni bayon qilish uchun keldim. Bas, Allohga taqvo va menga itoat qilinglar.
Albatta, Alloh mening ham Robbim, sizning ham Robbingizdir. Bas, Unga ibodat qiling. Mana shu to'g'ri yo'ldir», dedi.
Bas, ularning orasidan firqalar ixtilof qildilar. Zulm qilganlar holiga alamli kun azobidan voy bo'lsin!
Ular faqat o'zlari ham sezmay qolgan holda (qiyomat) soati kelib qolishini kutmoqdalar, xolos.
O'sha kunda taqvodorlardan boshqa do'stlar bir-birlariga dushmandir.
Ey bandalarim! Bugungi kunda sizga xavf yo'q va mahzun ham bo'lmassiz.
Oyatlarimizga iymon keltirganlar va musulmon bo'lganlar.
Jannatga kiringlar, sizlar va juftlaringiz shod bo'lursizlar.
Ularga tillodan bo'lgan tovoqlar va qadahlar aylantirilur. U yerda ko'ngil ishtaha qiladigan va ko'zlar lazzatlanadigan narsalar bordir. Sizlar u yerda abadiy qolursizlar.
Mana shu qilib yurgan amallaringiz sababli sizga meros qilib berilgan jannatdir.
Sizga u yerda ko'plab mevalar bor, ulardan yersizlar.
Albatta, jinoyatchilar jahannam azobida abadiy qolurlar.
U ulardan yengillatilmas va ular u (azob)da noumid holda qolurlar.
Biz ularga zulm qilganimiz yo'q. Lekin ular o'zlari zolim bo'ldilar.
Ular: «Ey Molik! Robbing bizni bitirsin!» deb nido qildilar. U: «Albatta, siz turib qolguvchisiz», dedi.
Batahqiq, Biz sizga haqni keltirdik. Lekin ko'plaringiz haqni yomon ko'rguvchisiz.
Yoki ular biron ishga qaror qildilarmi? Bas, Biz, albatta, qaror qilguvchimiz.
Yoki ular Bizni ularning sirlarini (bilmaydi) va pichirlashib qilgan maslahatlarini eshitmaydi deb hisoblaydilarmi? Yo'q! Holbuki, elchilarimiz ularning oldilarida yozmoqdalar.
Sen: «Agar Rohmanning bolasi bo'lganida, men unga ibodat qilguvchilarning birinchisi bo'lar edim», deb ayt.
Osmonlaru yerning Robbi, Arshning Robbi ular qilayotgan vasfdan pokdir.
Bas, ularni qo'yib ber, o'zlariga va'da qilinayotgan kunga ro'baro' bo'lgunlaricha (yomonlikka) sho'ng'iyversinlar, o'ynayversinlar.
U zot osmonda ham ilohdir, yerda ham ilohdir. U zot o'ta hikmatli, o'ta ilmlidir.
Osmonlaru yerning va ularning orasidagi narsalarning mulkiga ega bo'lgan zot barakotli-buyukdir.
Allohdan o'zga iltijo qilayotgan narsalari shafoatga ega bo'lmaslar. Magar bilgan hollarida haq shahodat berganlargina (ega bo'lurlar).
Agar sen ulardan o'zlarini kim yaratganini so'rasang, albatta, «Alloh», derlar. Bas, qayoqqa burilib ketmoqdalar?!
U(Muhammad)ning: «Ey Robbim, albatta, anavilar iymon keltirmaydigan qavmlardir», degan gapini ham (bilur).
Bas, sen ulardan yuz o'gir va: «Sizlarga salom bo'lsin», degin. Bas, ular tezda bilurlar.