Yasin.
Qur'oni Hakim ila qasam.
Albatta, sen Payg'ambarlardandirsan.
Siroti mustaqiymdasan.
Bu Azizu Rahimning nozil qilganidir.
Ota-bobolari ogohlantirilmagan, o'zlari esa, g'ofil bo'lgan qavmlarni ogohlantirishing uchun.
Batahqiq, ularning ko'plariga (azob) so'z haq bo'ldi. Bas, ular iymon keltirmaslar.
Biz ularning bo'yinlariga kishanlar soldik. Ular iyaklarigacha yetadi. Bas, ular ko'zlari yumuq, osmonga qarab g'o'dayib qoldilar.
Va Biz ularning oldilaridan ham to'siq qildik, orqalaridan ham to'siq qildik, ko'zlariga parda tortdik. Bas, ular ko'rmaslar.
Ularni ogohlantirsang ham, ogohlantirmasang ham, ular uchun baribir, iymonga kelmaslar.
Sen esa, faqat zikr-eslatmaga ergashgan va Rohmandan g'oyibona qo'rqqan kimsani ogohlantirasan. Bas, unga mag'firat va go'zal ajrning xushxabarini ber.
Albatta, Biz, O'zimiz o'liklarni tiriltirurmiz va ular taqdim qilgan narsalarni va qoldirgan asarlarni yozurmiz. Har bir narsaning hisobini ochiq-oydin imomda olib qo'yganmiz.
Sen ularga Payg'ambarlar shahar aholisiga kelgan paytni misol qilib keltir.
O'shanda Biz ularga ikkitani yuborgan edik, ular ikkovlarini yolg'onchiga chiqardilar. Bas, Biz uchinchi bilan quvvatladik. Shunda: «Albatta, biz sizlarga yuborilgan Payg'ambarlarmiz», dedilar.
Ular: «Siz bizga o'xshagan bashardan boshqa narsa emassiz. Rohman hech narsa nozil qilgani yo'q. Sizlar faqat yolg'on so'zlamoqdasiz, xolos», dedilar.
Ular: «Robbimiz biladi. Albatta, biz sizlarga yuborilgan Payg'ambarlarmiz.
Bizning zimmamizda ochiq-oydan yetkazishdan boshqa narsa yo'q», dedilar.
Ular: «Biz sizlardan badgumon bo'ldik. Agar to'xtamasangiz, albatta, sizni toshbo'ron qilamiz va sizga bizdan alamli azob yetadi», dedilar.
Ular: «Badgumonligingiz o'zingiz bilan. Sizga eslatma berilganigami?! Yo'q! Siz o'zingiz isrofchi qavmsiz», dedilar.
Shahar chetidan bir kishi shoshilib kelib: «Ey qavmim, yuborilgan Payg'ambarlarga ergashing!
Sizdan ajr-haq so'ramaydigan, o'zlari hidoyatda bo'lgan shaxslarga ergashing!
Menga nima bo'libdiki, o'zimni yaratgan zotga ibodat qilmayin?! Ungagina qaytarilursizlar.
Men uni qo'yib, boshqa ilohlar tutaymi?! Agar Rohman menga biror zararni iroda qilsa, ularning shafoati menga hech foyda bermas va ular meni qutqara olmaslar.
Albatta, u taqdirda men ochiq-oydin adashuvda bo'laman.
Albatta, men Robbingizga iymon keltirdim. Bas, meni tinglangiz», dedi.
«Jannatga kir», deyildi. U: «Koshki qavmim bilsalar edi.
Robbim meni mag'firat etganini va ikrom qilinganlardan qilganini», dedi.
Biz uning qavmiga undan keyin osmondan biror lashkar tushirmadik va tushiruvchi emas ham edik.
Faqat birgina qichqiriqdan boshqa narsa bo'lmadi. Birdan ular so'nib qoldilar.
Bandalarga hasratlar bo'lsin! Har qachon ularga Payg'ambar kelsa, uni faqat istehzo qilar edilar.
Axir ular o'zlaridan oldingi qancha asrlarni halok etganimizni va, albatta, o'shalar ularga qaytmasliklarini ko'rmaydilarmi?!
Albatta, barchalari to'plangan hollarida huzurimizga hozir qilingaylar.
Ular uchun o'lik yer oyat-belgidir. Biz uni tiriltirdik va undan don chiqardik. Bas, undan yerlar.
Va unda xurmo va uzum bog'lari yaratdik hamda ichidan buloqlarni chiqardik.
Uning mevalaridan va o'z qo'llari qilgan narsalardan yeyishlari uchun. Shukr qilmaydilarmi?!
Er o'stiradigan narsalardan, ularning o'zlaridan va ular bilmaydigan narsalardan, barchasidan juftlarni yaratgan zot pok bo'ldi.
Ular uchun kechasi ham oyat-belgidir. Biz uni kunduzdan shilib olamiz. Bas, ular birdan zulmatda qolguvchilardir.
Quyosh o'z istiqrori uchun jarayon etar. Bu azizu o'ta bilguvchi zotning taqdir qilganidir.
Oyni esa, toki eski (xurmo) shingili (holiga) qaytgunga qadar manzillarini bichib qo'yganmiz.
Na quyoshning oyga yetib olmog'i durust bo'lar va na kecha kunduzdan o'zib ketar. Har biri falakda suzib yurar.
Ular uchun Biz ularning nasllarini to'la kemada ko'targanimiz ham bir oyat-belgidir.
Va Biz ular uchun unga o'xshash minadigan narsalarni xalq qildik.
Agar xohlasak, ularni g'arq eturmiz. Bas, ularning yordamchisi bo'lmas va ham ular qutqazilmas.
Magar Bizdan bir rahmat va ma'lum muddatgacha bahramand bo'lish bo'lsagina.
Ularga: «Oldingizdagi narsadan va ortingizdagi narsadan qo'rqing. Shoyad rahm qilinsangiz», deyilsa.
Va ularga Robbilari oyatlaridan bir oyat kelganida, faqat undan yuz o'girguvchi bo'lurlar.
Ularga: «Alloh sizga rizq qilib bergan narsadan infoq qilinglar», deyilganda, kufr keltirganlar iymon keltirganlarga: «Alloh xohlasa, o'zi taom beradigan kimsani biz taomlantiramizmi?! Siz ochiq-oydin zalolatdan boshqa narsada emassiz», derlar.
Ular: «Agar rostgo'y bo'lsangiz, bu va'da qachon bo'lur?» derlar.
Ular faqat talashib-tortishib turganlarida o'zlarini birdan oladigan birgina qichqiriqdan boshqa narsani kutayotganlari yo'q.
Ular na vasiyat qilishga qodir bo'larlar va na o'z ahllariga qaytarlar.
Va surga puflandi. Bas, ular birdan Robbilari tomon qabrlardan shoshilib chiqurlar.
Ular: «Voh, sho'rimiz qurisin! Bizni yotgan joyimizdan kim qo'zg'otdi?! Bu Rohman va'da qilgan va yuborilgan Payg'ambarlar tasdiqlagan narsa-ku?!» derlar.
Faqat birgina qichqiriqdan boshqa narsa bo'lgani yo'q. Bas, ular birdan to'planib, huzurimizda hozir qilingandirlar.
Bugungi kunda biror jonga hech bir zulm qilinmas. Qilib o'tgan amallaringizdan boshqasiga jazo ham olmassiz.
Albatta, jannat egalari u kunda zavqlanuvchilik ila mashg'ullar.
Ular va ularning juftlari soyalarda so'rilarda yonboshlab yoturlar.
Ular uchun u yerda mevalar bordir. Ular uchun u yerda istagan narsalar bordir.
Rahim bo'lgan Robbdan «Salom» so'zi bordir.
Ey jinoyatchilar! Bugungi kunda siz ajralingiz!
Men sizlarga: «Ey odam bolalari, shaytonga ibodat qilmang, albatta, u sizga ochiq-oydin dushmandir.
Va Menga ibodat qiling, mana shu to'g'ri yo'ldir», deb amr qilmagan edimmi?!
Batahqiq, u sizlardan ko'pchilik avlodni adashtirdi. Aql yurituvchi bo'lmagan edingizmi?!
Mana bu sizga va'da qilingan jahannamdir!
Kufr keltirib o'tganingiz tufayli bugungi kunda unga kiring!
Bugungi kunda ularning og'izlariga muhr uramiz. Nima kasb qilganlarini Bizga qo'llari so'zlar va oyoqlari guvohlik berur.
Agar xohlasak, ko'zlarini tep-tekis qilib qo'yurmiz. Bas, ular yo'lga shoshilurlar. Ammo qanday ham ko'rsinlar.
Agar xohlasak, ularni joylarida qotirib qo'yurmiz. Bas, oldingi yurishga ham qodir bo'lmaslar, ortga ham qayta olmaslar.
Kimning umrini uzoq qilsak, uni xilqatida nochor qilib qo'yurmiz. Axir aql ishlatib ko'rmaydilarmi?!
Biz unga she'rni ta'lim berganimiz yo'q. Va bu uning uchun to'g'ri ham kelmaydi. U zikr va ochiq-oydin Qur'ondan o'zga narsa emas.
Tirik bo'lgan shaxslarni ogohlantirish va kofirlarga (azob) so'zini haq qilishi uchundir.
Axir Biz ular uchun O'z qo'llarimiz—la qilgan narsalardan chorvalarni yaratib qo'yganimizni ko'rmaydilarmi?! Bas, ular o'shalarga molik–egadirlar-ku!
Biz ularga o'sha(hayvon)larni bo'yinsundirib qo'ydik. Bas, ulardan markablari bor va ulardan yerlar.
Ular uchun o'shalarda manfaatlar va ichkiliklar bor. Axir shukr qilmaydilarmi?!
Ular Allohdan o'zga ilohlar tutdilar. Go'yoki ulardan yordam berilar emish.
Ularning yordamiga u(xudo)lari qodir bo'lmaslar. Ular esa, o'sha(xudo)lari uchun hozir qilingan askardirlar.
Ularning gapi seni xafa qilmasin. Albatta, Biz nimani sir tutsalar va nimani oshkor qilsalar, bilurmiz.
Inson Biz uni nutfadan yaratganimizni bilmasmi?! Endi esa, u ochiq-oydin xusumatchi bo'lib turibdi?!
U Bizga misol keltirdi va o'z yaratilishini unutdi. «Suyaklarni kim tiriltiradi? Holbuki, ular titilib ketgan-ku?!» dedi.
Sen: «Ularni ilk marta yo'qdan bor qilgan zot tiriltirur va u har bir yaratilgan narsani yaxshi bilguvchidir», deb ayt.
U zot sizlarga yashil daraxtdan olov qilib bergandir. Endi esa, siz undan olov yoqmoqdasiz.
Osmonlaru yerni yaratgan zot ularga o'xshashni yaratishga qodir emasmi?! Yo'q! U o'ta yaratguvchi, o'ta bilguvchi zotdir.
Qachon biron narsani iroda qilsa, Uning ishi «Bo'l» demoqlikdir, xolos. Bas, u narsa bo'lur.
Bas, barcha narsaning tom egaligi qo'lida bo'lgan zot pokdir. Ungagina qaytarilursizlar.