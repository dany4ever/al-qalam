(Kofirlarning jonlarini badanlari) qa'ridan sug'urib oladigan (farishta)larga qasam,
(mo'minlarning jonlarini osonlik bilan) chiqarib oladigan (farishta)larga qasam,
(osmondan) suzib tushuvchi,
(o'z vazifalarini ado etishda) o'zib yuruvchi
(Alloh buyurgan barcha) ish tadbirini tuzib turuvchi (farishta)larga qasamki, (albatta, qayta tirilib, hisobot berursizlar)!
U Kunda larzaga keluvchi (sur) larzaga keladi.
Ortidan ergashuvchi (ikkinchi bor sur ovozi) ergashur.
U Kunda dillar qo'rquvga tushuvchidir.
Ko'zlar esa (dahshatdan) so'nib qoluvchidir.
Ular (bu dunyoda) derlar: "Haqiqatan ham bizlar (o'lgach) avvalgi holatimizga qaytariluvchimizmi?
Chirik suyaklarga aylanib qolgan vaqtimizda-ya?"
Ular (istehzo bilan): "Unday bo'lsa, bu (bizlar uchun) rosa ziyon qiluvchi qaytish-ku!" - deydilar.
Bas, (u qaytish) faqat birgina qichqiriqdir (surning ikkinchi marta chalinishidir).
So'ngra ular birdan (tirilib) yer ustida bo'lib qolurlar.
(Ey, Muhammad,) Sizga Musoning xabari keldimi?
Qaysiki, Parvardigori unga muqaddas Tuvo vodiysida (shunday) nido qilgan ediki:
- (Ey, Muso,) Fir'avnning oldiga borgin, zero, u haddidan oshdi.
Bas, (unga) ayt: "Sening (kufrdan) poklanishga xohishing bormi?
Men seni Parvardigoring (yo'liga) hidoyat qilsam, bas, sen (U zotdan) qo'rqsang" .
(So'ng Muso) unga bir ulkan mo''jiza ko'rsatdi.
(Fir'avn) uni yolg'onga chiqardi va (Allohga) itoatsizlik qildi.
So'ngra shoshganicha (Musodan) yuz o'girib ketdi.
So'ngra (o'z odamlarini) to'pladi va jar soldi:
"Men sizlarning oliy Parvardigoringizdirman", - dedi.
Bas, Alloh uni oxir at va dunyo azobi bilan ushladi.
Albatta, bu (qissa)da (Allohdan) qo'rqadigan kishilar uchun ibrat bordir.
(Ey, mushriklar,) sizlarni yaratish qiyinroqmi yoki osmonnimi?! (Bilasizki,) Alloh uni bino qildi,
shiftini baland qilib, tikladi.
Yana u (osmon)ning tunini qorong'u qilib, (undan) kunduzini chiqardi.
Shundan keyin Yerni (tuyaqush tuxumi shaklida) yoyib - tekis qildi.
Undan suviyu, o'tloqlarini chiqardi.
Tog'larni esa o'rnashtirdi.
(Bularning barchasi) sizlarga va chorva hayvonlaringizga manfaat bo'lsin deb (qilingandir).
Bas, qachon katta balo (Qiyomat) kelganida â€“
inson o'z qilmishini eslab qoladigan Kunda,
ko'radigan (har bir) kishiga do'zax namoyish qilinganida,
bas, o'shanda kimki (dunyoda) tug'yonga ketgan 
va dunyo hayotini (oxiratdan) ustun qo'ygan bo'lsa,
u holda, faqat jahannamgina (unga) joy bo'lur!
Ammo, kimki Parvardigorining (huzurida) turishi (va hisobot berishi)dan qo'rqqan va nafsini havolanishdan qaytargan bo'lsa,
bas, faqat jannatgina (unga) joy bo'lur.
(Ey, Muhammad, mushriklar) Sizdan Qiyomat qachon qoyim bo'lishi haqida so'rarlar.
Siz qayoqdasiz-u, uni zikr qilish (aytib berish qayoqda)?!
Uning intihosi faqat Rabbingizga (borib to'xtar).
Siz faqat undan qo'rqadigan kishilarni ogohlantiruvchisiz.
Ular u (Qiyomat)ni ko'rgan Kunda (bu dunyoda) go'yo bir oqshom yoki choshgoh payticha turgandek bo'lurlar.