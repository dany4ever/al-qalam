Batahqiq, mo'minlar najot topdilar.
Ular namozlarida xushu' qiluvchilardir.
Ular behuda narsalardan yuz o'girguvchilardir.
Ular zakotni ado qilguvchilardir.
Ular farjlarini saqlovchilardir.
Magar o'z jufti halollari va qo'llarida mulk bo'lganlardan (saqlamasalar), albatta, ular malomat qilinuvchi emaslardir.
Kim ana shundan boshqani talab qilsa, bas, ana o'shalar tajovuzkorlardir.
Ular omonatlariga va ahdlariga rioya qilguvchilardir.
Ular namozlarini muhofaza qiluvchilardir.
Ana o'shalar voris bo'lguvchilardir.
Ular Firdavsni meros olurlar, ular unda abadiy qolguvchilardir.
Qasamki, batahqiq, insonni loy sulolasidan yaratdik.
So'ngra uni mustahkam qarorgohda nutfa qildik.
So'ngra nutfadan alaqa yaratdik, alaqadan chaynalgan go'sht yaratdik, chaynalgan parcha go'shtdan suyak yaratdik, bas, suyakka go'sht qopladik, so'ngra uni boshqa bir jonzot etib paydo qildik. Bas, yaratguvchilarning eng yaxshisi Alloh barakotli va buyukdir.
So'ngra, albatta, sizlar bundan keyin o'lguvchisizlar.
So'ngra, albatta, sizlar qiyomat kuni qayta tiriltirilursizlar.
Batahqiq, Biz ustingizda yetti yo'lni yaratdik. Biz maxluqotdan g'ofil bo'lgan emasmiz.
Biz osmondan o'lchov ila suv tushirib, uni yerga joylashtirdik. Albatta, Biz uni ketkazishga ham qodirdirmiz.
Va u(suv) ila siz uchun xurmo va uzum bog'lari paydo qildik, sizga u(bog')larda ko'p mevalar bo'lib, ulardan yersizlar.
Va Turi Siynodan chiqadigan bir daraxtni (paydo qildikki), u yog' va yeguvchilarga nonxurish ila o'sur.
Albatta, siz uchun chorva hayvonlarida ibrat bordir. Biz sizni ularning qorinlaridagi narsa ila sug'orurmiz va siz uchun ularda ko'pgina manfaatlar bor va ulardan yersizlar.
Va ularga va kemalarga yuklanursizlar.
Batahqiq, Biz Nuhni qavmiga yubordik. Bas, u: «Ey qavmim, Allohga ibodat qiling. Siz uchun Undan o'zga hech bir iloh yo'qdir. Nahotki qo'rqmasangiz?!» dedi.
Bas, uning qavmidan kufr keltirgan zodagonlari: «Bu sizga o'xshash bashar, xolos, sizdan afzal bo'lib olmoqchi. Agar Alloh xohlasa, farishtalarni tushirar edi. Avvalgi ota-bobolarimizda buni eshitgan emasmiz.
U faqat bir jinni odam, xolos. Bas, uni bir oz muddat poylab turing», dedilar.
U: «Ey Robbim, meni yolg'onchi qilganlarga qarshi menga nusrat ber», dedi.
Bas, Biz unga: «Bizning ko'z o'ngimizda va vahiyimiz ila kema yasa. Bas, Bizning amrimiz kelib, tannur favvora bo'lganda, u(kema)ga har bir turdan bir juftdan va ahlingni chiqar, magar kimning ziddiga oldin so'zimiz o'tgan bo'lsa (chiqarma). Zulm qilganlar haqida Menga xitob qilma. Albatta, ular g'arq qilinguvchilardir.
Bas, sen o'zing bilan birga bo'lganlar ila kemaga joylashib olgach: «Bizni zolim qavmlardan qutqargan Allohga hamdlar bo'lsin», degin.
Va: «Ey Robbim, meni muborak manzilga tushirgin, Sen, O'zing manzilga tushirguvchilarning eng yaxshisisan», degin», dedik.
Albatta, bunda oyat-ibratlar bordir. Albatta, Biz sinovchi bo'lgan edik.
So'ngra ulardan keyin boshqa avlodlarni paydo qildik.
Bas, ularning ichiga o'zlaridan bo'lgan Payg'ambarni: «Allohga ibodat qiling. Siz uchun Undan o'zga iloh yo'qdir, nahotki, qo'rqmasangiz», deb yubordik.
Uning qavmidan kufr keltirgan, oxiratga ro'baro' bo'lishini yolg'onga chiqargan va Biz ularni hayoti dunyoda maishatparast qilib qo'ygan zodagonlari: «Bu sizga o'xshagan bashar, xolos. Siz yegan narsadan yeydi, siz ichgan narsadan ichadi.
Agar o'zingizga o'xshagan basharga itoat qilsangiz, unda, albatta, siz ziyonkorlardandirsiz.
U sizga, o'lsangiz, tuproq va suyak bo'lsangiz ham, albatta, chiqarilguvchi bo'lishingizni va'da qilmoqdami?!
Hayhot! Hayhot! Sizga va'da qilingan narsa naqadar uzoq!
Shu dunyodagi hayotimizdan boshqa hayot yo'qdir. O'lamiz, tirilamiz va biz qayta tirilguvchi emasmiz.
U faqat Allohga nisbatan yolg'on uydirgan odam, xolos. Biz unga iymon keltirguvchi emasmiz», dedilar.
U: «Ey Robbim, meni yolg'onchi qilganlarga qarshi menga nusrat ber», dedi.
U zot: «Ozginadan so'ng ular nadomat chekuvchi bo'lurlar», dedi.
Bas, ularni haq ila qichqiriq oldi. Bas, Biz ularni xasu cho'pga aylantirdik. Daf bo'lsin zolim qavmlar!
So'ngra ulardan keyin boshqa asr avlodlarini paydo qildik.
Hech bir ummat o'z ajalidan oldin ham ketmas, ortda ham qolmas.
So'ngra Payg'ambarlarimizni ketma-ket yubordik. Har qachon bir ummatga o'z Payg'ambari kelsa, uni yolg'onchi qildilar. Bas, Biz ham ularni ba'zilari ortidan ba'zilarini (halokatga) ergashtiraverdik va ularni gapu so'zga aylantirdik. Bas, daf bo'lsin iymon keltirmaydigan qavmlar!
So'ngra biz Muso va birodari Horunni oyatlarimiz va ochiq hujjat ila yubordik.
Fir'avn va uning a'yonlariga. Bas, ular mutakabbirlik qildilar va o'zini yuqori qo'ygan qavm bo'ldilar.
Bas, ular: «O'zimizga o'xshagan ikki basharga iymon keltiramizmi?! Holbuki, ularning qavmi bizga qullik qilguvchi bo'lib turibdi-ku?!« dedilar.
Bas, ikkovlarini yolg'onchi qildilar va halok qilinganlardan bo'ldilar.
Batahqiq, Biz, shoyadki, hidoyat topsalar, deb Musoga Kitobni bergan edik.
Ibn Maryamni va uning onasini oyat-alomat qildik va ikkovlarini oqar suvli qarorgoh tepalikka joyladik.
Ey Payg'ambarlar! Pok narsalardan yenglar va solih amallar qilinglar. Albatta, Men nima amal qilayotganingizni o'ta bilguvchiman.
Albatta, sizning bu ummatingiz yagona ummatdir. Men esa, Robbingizman. Bas, Mengagina taqvo qiling.
Bas, ular ishlarini o'z oralarida pora-pora qilib bo'lib yubordilar. Har firqa o'z huzurlaridagi narsa ila xursanddirlar.
Bas, sen ularni g'aflatlarida bir muddat qo'yib qo'y.
Ular Bizning o'zlariga molu dunyo va farzandlar ila madad berayotganimizni.
Ularga yaxshiliklarni tezlatishimiz, deb hisoblaydilarmi? Yo'q! Ular sezmaslar.
Albatta, Robbilaridan qo'rqib xavfda turuvchilar.
Va Robbilari oyatlariga iymon keltiradiganlar.
Va Robbilariga shirk keltirmaydiganlar.
Va beradigan narsalarini, albatta, Robbilariga qaytguvchi ekanliklaridan qalblari titragan holda berurlar.
Ana o'shalar yaxshiliklarga shoshilurlar va ular o'sha(yaxshilik)lar uchun musobaqa qilurlar.
Biz hech bir jonga toqatidan tashqari taklif qilmasmiz. Huzurimizda kitob bor. U haqni so'zlaydir. Ularga zulm qilinmas.
Yo'q! Ularning qalblari bundan g'aflatdadir. Ularning bundan boshqa amallari bordir. Ular o'sha (amal)larni qilguvchidirlar.
Toki ularning maishatparastlarini azob ila tutganimizda, birdan faryod solurlar.
Endi, bugun faryod solmang! Albatta, Biz tomonimizdan sizga nusrat qilinmas.
Batahqiq, Mening oyatlarim sizga tilovat qilinar edi. Siz esa, ortingizga qochar edingiz.
U(Ka'ba) bilan kibrlanar, tungi suhbatingizda behuda so'zlar aytar edingiz.
Nahotki ular bu so'zni tadabbur qilib ko'rmadilar? Yoki ularga avvalgi ota-bobolariga kelmagan narsa kelibdimi?
Yoki o'z Payg'ambarlarini tanimasdan ular unga inkor qilguvchi bo'lmoqdalarmi?
Yoki, unda jinnilik bor, deydilarmi? Yo'q! U ularga haq ila keldi. Ularning ko'plari esa, haqni yomon ko'rguvchidirlar.
Agar haq ularning havoyi nafslariga ergashsa, albatta, osmonlaru yer va ulardagi kimsalar fasodga uchrar edi. Yo'q! Biz ularga o'z sharaflarini keltirdik. Ular esa, sharaflaridan yuz o'girmoqdalar.
Yoki sen ulardan xaroj so'rayapsanmi?! Bas, Robbingning xaroji yaxshiroqdir. U zot eng yaxshi rizq berguvchidir.
Albatta, sen ularni to'g'ri yo'lga chaqirasan.
Albatta, oxiratga iymon keltirmaydiganlar bu yo'ldan ozguvchidirlar.
Agar ularga rahm qilib, ularga yetgan zararni kushoyish qilsak ham, tug'yonlarida bardavom bo'lib, adashib-uloqib yuraveradilar.
Batahqiq, Biz ularni azob ila tutdik, bas, ular Robbilariga bo'yin ham egmadilar, tazarru' ham qilmadilar.
Toki qachon ularga shiddatli azob eshigini ochganimizda, to'satdan noumid bo'lguvchilardir.
U zot sizga quloqni, ko'zlaru qalblarni paydo qilgan zot. Naqadar oz shukr qilursiz!
U zot sizlarni yer yuzida yaratib, taratgandir. Va Ungagina to'planursizlar.
U zot tiriltirur va o'ldirur. Kechayu kunduzning almashinishi ham Unga oid. Nahotki aql yuritmasangiz?
Yo'q! Ular avvalgilar aytgan narsaga o'xshash narsani aytdilar.
Ular: «Biz o'lib tuproq va suyak bo'lganimizdan keyin ham-a? Biz, albatta, qayta tiriltiriluvchimizmi-a?
Batahqiq, bizga ham, bundan oldin ota-bobolarimizga ham bu va'da qilingan edi. Bu avvalgilarning afsonasidan boshqa narsa emas», dedilar.
Sen: «Agar bilsangiz, yer va undagi kimsalar kimnikidir?» deb ayt.
«Allohnikidir», derlar. Sen: «Nahotki eslatma olmasangiz?!» degin.
Sen: «Etti osmonning Robbi kim? Ulug' arshning Robbi kim?» deb ayt.
Ular: «Allohnikidir», derlar. Sen: «Nahotki qo'rqmasangiz?!» deb ayt.
Sen: «Agar bilsangiz (ayting-chi), har bir narsaning mulki qo'lida bo'lmish, O'zi himoya qiladigan va Undan himoya qilinmaydigan zot kim?!» deb ayt.
«Allohnikidir», derlar. Sen: «Qandoq ham sehrlanmoqdasiz-a?!» deb ayt.
Yo'q! Biz ularga haqni keltirdik. Ular esa yolg'onchilardir.
Alloh hech bir farzand tutmagan, U bilan birga hech bir iloh bo'lmagan. Shundoq bo'lganida, har bir iloh o'zi yaratgan narsasi bilan ketib, ba'zilari ba'zilaridan ustun kelar edi. Alloh ular qilayotgan vasfdan pok bo'ldi.
U g'aybni va hozirni bilguvchidir. U ular shirk keltirayotgan narsadan oliydir.
Sen: «Ey Robbim, agar menga, albatta, ularga va'da qilingan narsani ko'rsatadigan bo'lsang.
Ey Robbim, meni zolim qavmlar ichida qilmagin», deb ayt.
Albatta, Biz ularga va'da qilayotgan narsamizni senga ko'rsatishga qodirmiz.
Sen esa, yomonlikni go'zal narsa ila daf qil. Biz nima vasf qilayotganlarini yaxshi bilguvchimiz.
Sen: «Ey Robbim, sendan shaytonlarning vasvasasidan panoh so'rayman!
Sendan, ey Robbim, ularning menga hozir bo'lishlaridan panoh so'rayman», deb ayt.
Toki ulardan biriga o'lim kelgan chog'da: «Ey Robbim, meni (hayotga) qaytargin.
Shoyadki tark qilgan narsamda solih amal qilsam», der. Yo'q! Albatta, bu (quruq) so'z bo'lib, u aytguvchi, xolos. Ularning ortida qayta tiriladigan kunlarigacha to'siq bordir.
Bas, qachonki surga puflanganda, u kunda oralarida na nasab qolur va na bir-birlarini surishtirurlar.
Kimning mezonlari og'ir kelsa, bas, ana o'shalar, o'zlari najot topguvchilardir.
Kimning mezoni yengil kelsa, bas, ana o'shalar, o'zlariga ziyon qilibdilar. Jahannamda abadiy qolguvchi bo'libdilar.
Yuzlarini olov kuydirur. Ular unda badbashara holda bo'lurlar.
Sizlarga oyatlarim tilovat qilingan emasmidi?! Bas, siz ularni yolg'onga chiqargan emasmidingiz?!
Ular: «Ey Robbimiz, badbaxtligimiz o'zimizdan ustun kelib, zalolatga ketgan qavm bo'lgan ekanmiz.
Ey Robbimiz, bizni bu (do'zax)dan chiqargin, agar yana (eski holimizga) qaytsak, bas, albatta, zolimlardan bo'lurmiz«, derlar.
U zot: «U(er)da xor bo'lib qolavering va Menga gapirmang!
Aniqki, Mening bandalarimdan bir guruhi: «Ey Robbimiz, Biz iymon keltirdik. Bizni mag'firat qilgin. Bizga rahm qilgin. Sening O'zing rahm qilguvchilarning yaxshisisan», degan edilar.
Bas, siz ularni masxara qildingiz. Hattoki ular (ni masxara qilish) sizga Mening zikrimni unuttirdi. Siz ulardan kular edingiz.
Albatta, Men bugun ularni sabr qilganlari uchun mukofotladim. Albatta, ular o'zlari yutuqqa erishguvchilardir.
U zot: «Er yuzida necha yil qoldingiz?» dedi.
Ular: «Bir kun yoki kunning ba'zisicha qoldik. Hisoblovchilardan so'ra», dedilar.
U zot: «Agar bilsangiz, juda oz qoldingiz, xolos», dedi.
Nahotki Bizning sizni yaratishimiz behuda bo'lgan va siz Bizga qaytarilmassiz, deb hisoblasangiz?!
Bas, haq podshoh Alloh yuksakdir. Hech bir iloh yo'q. Magar u–karamli Arshning Robbi bor.
Kim Alloh bilan birga boshqa ilohga iltijo qilsa, bu xususda hech bir dalili yo'qdir. Bas, uning hisobi faqat Robbining huzuridadir. Albatta, kofirlar najot topmaslar.
Sen: «Ey Robbim, mag'firat qil, rahm qil. O'zing rahm qilguvchilarning yaxshisisan», deb ayt.