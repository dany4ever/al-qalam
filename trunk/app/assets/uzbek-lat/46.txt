Ha miym.
Kitobning tushirilishi G'olib va hikmatli Alloh tarafidandir.
Osmonlaru yerni hamda ular o'rtasidagi narsalarni faqat haq va belgilangan muddat ila yaratdik. Kofirlar bo'lsa, o'zlari ogohlantirilgan narsadan yuz o'guruvchilardir.
Sen: «Allohdan o'zga sig'inayotgan narsalaringizning xabarini bering-chi, menga ko'rsating-chi, ular yerdan nimani yaratdilar? Yoki osmonlarni (yaratishda) ishtiroklari bormi? Agar rostgo'y bo'lsalaringiz, menga bundan (Qur'ondan) oldingi kitobni yoki ilmiy asarni keltiring.»- deb ayt.
Allohni qo'yib, qiyomat kunigicha duosini mustajob qilolmaydiganlarga iltijo etadiganlardan ham adashganroqlar bormi?! Holbuki, U(but)lar ularning duosidan g'ofildirlar.
Odamlar mahsharga to'planganda, (butlar) ularga dushman bo'lurlar va ibodatlariga ham munkir bo'lurlar.
Qachonki ularga ravshan oyatlarimiz tilovot qilinsa, kufr keltirganlar Haq (Qur'on) ularga kelgandayoq, bu ochiq-oydin sehrdir, derlar.
Balki u(Qur'on)ni o'zi to'qib olgan ham derlar. Sen: «Agar uni to'qib olgan bo'lsam, Allohdan (keladigan) biror narsani mendan qaytarishga qodir emassiz. U zotning O'zi haqida siz sho'ng'iyotgan narsalarni yaxshi biluvchidir. Men bilan sizning o'rtangizda guvohlikka Uning O'zi kifoyadir. Va U kechiruvchi ham rahmli zotdir», deb ayt.
Sen: «Men birinchi Payg'ambar emasman, menga va sizlarga nima qilinishini bilmaysman. Faqat, o'zimga vahiy qilinayotgan narsagagina ergashurman. Men ochiq-oydin ogohlantiruvchiman, xolos», deb ayt.
Sen: «Ayting-chi, agar u(Qur'on) Allohdan bo'lsa-yu, siz unga kufr keltirsangiz va holbuki, Bani Isroildan bir guvoh u(Qur'on)ga o'xshash narsaga guvohlik berib, iymon keltirib turibdi, siz esa, kibru havo qilyapsiz. Albatta, Alloh zolim qavmlarni hidoyat qilmaydi», deb ayt.
Kufr keltirganlar iymon keltirganlarga: «Agar u(Qur'on) yaxshilik bo'lganida, unga bizdan avval bormasdilar», derlar. U(Qur'on)dan hidoyat topishmagach, bu-qadimgi uydirmadir», derlar.
U(Qur'on)dan oldin Musoning kitobi yo'l boshlovchi va rahmat edi. Bu esa, arab tilidagi, tasdiqlovchi, zulm qiluvchilarni ogohlantirish uchun va yaxshilarga bashorat kitobidir.
Albatta «Robbimiz Allohdir» degan, so'ngra bunda mustaqim turganlarga xavf yo'qdir va ular xafa ham bo'lmaslar.
Ana o'shalar jannat egalaridir, unda qilgan amallari mukofotiga abadiy qolurlar.
Biz insonni ota-onasiga yaxshilik qilishga buyurdik. Onasi unga qiylanib homilador bo'ldi va uni qiylanib tug'di. Va uning homilasi va ko'krakdan ajratishi o'ttiz oydir. Toki u kamolga yetib, qirq yoshga kirganida: «Robbim O'zing menga va ota-onamga bergan ne'matlaringga shukr qilishimga va sen rozi bo'lgan solih ishlarni qilishimga ilhom bergin. Va mening zurriyotlarimni ham solihlardan qilgin. Albatta, men tavba qildim va albatta, men musulmonlardanman, dedi.
Ana o'shalarning eng yaxshi amallarni qabul qilib, yomonliklarini o'tib yuborurmiz. Ular jannat egalaridandir. Ularga berilgan haq va'da shuldir.
Ota-onasiga: «Uff sizlarga, (qabrdan) chiqarilishimning va'dasini berayapsizlarmi?! Mendan avval ham asrlar o'tgan-ku!» degan kishiga, Allohdan madad so'ragan holda ular: «Holingga voy bo'lgur, iymon keltir, albatta, Allohning va'dasi haqdir», dedilar. U bo'lsa «Bu o'tganlarning afsonalari, xolos», der.
Ana o'shalarga o'zlaridan avval o'tgan jin va ins ummatlari qatorida (azob) so'zi haq bo'lgandir. Albatta, ular ziyon ko'ruvchilardan bo'ldilar.
Har birlariga qilgan amallariga yarasha darajalar bordir. Va ularga amallarining (mukofat yoki jazosi) to'liq berilur va ularga zulm qilinmas.
Kufr keltirganlar do'zaxga ko'ndalang qilingan kunda (ularga): «Hayoti dunyodayoq huzur halovatingizni ketkazib, mazasini tatib bo'lgansiz. Bugungi kunda yer yuzida nohaq kibru havo va fisqu fasod qilganingiz uchun xorlik azobi ila jazolanasiz», deyilur.
O'z qavmini qum tepaliklarda ogohlantirgan Odning birodarini esla! Va holbuki, undan avval ham, keyin ham ogohlantiruvchilar o'tgan. «U zotdan o'zgaga ibodat qilmanglar, albatta, men ulug' kunda boshingizga tushadigan azobdan qo'rqurman», (deb).
Ular: «Bizni xudolarimizdan ozdirishga keldingmi? Agar rostgo'ylardan bo'lsang, bizga va'da qilayotgan narsangni keltir», dedilar.
U: «Albatta, ilm Allohning huzuridadir. Men nima bilan yuborilgan bo'lsam, shuni yetkazmoqdaman. Lekin sizlarning johil qavmligingizni ko'rib turibman», dedi.
U(azob)ning vodiylari tomon ko'ndalang bo'lib yurganini ko'rishganda, bu ko'ndalang bo'luvchi, bizga yomg'ir yog'dirur, dedilar. Yo'q! Bu o'zingiz orziqib so'ragan narsa, alamli azobi bor bo'rondir.
U Robbisining amri ila har bir narsani vayron qilur. Bas, maskanlaridan boshqa narsa ko'rinmay qoldi. Jinoyatchi qavmlarni shundoq jazolayrmiz.
Va, darhaqiqat, Biz ularga sizga bermagan imkonlarni bergan edik. Hamda quloq, ko'z va qalblar ato etdik. Bas, na quloqlari, na ko'zlari va na qalblari ularga hech bir foyda bermadi. Chunki ular Allohning oyatlarini inkor qilgan edilar. Bas, ularni o'zlari masxara qilgan narsa (azob) o'rab oldi.
Haqiqatda, atrofingizdagi shahar-qishloqlarni halokatga uchratdik va shoyadki, o'zlariga qaytsalar, deb hujjat-dalillarni bayon qildik.
Qani endi, Allohni qo'yib, (U zotga) yaqinlashtiruvchi deb tutingan xudolari ularga yordam bersalar edi. Yo'q! Ular g'oyib bo'ldilar va bu ularning uydirma hamda to'qigan bo'htonlaridir.
Va sen tomon bir guruh jinlarni Qur'on eshitishga burganimizni esla. Unga hozir bo'lganlarida: «Jim, quloq osinglar!», dedilar. Qachonki, qiroat oxirlaganda, o'z qavmlariga ogohlantiruvchi bo'lib qaytdilar: (Oyatdan ma'lum bo'lyaptiki, jinlarning Qur'onga quloq osishlari to'satdan, kutilmaganda sodir bo'lmagan, balki ularni Alloh taoloning O'zi burib qo'ygan. Bu fazlni Payg'ambar alayhissalomga ham eslatmoqda.)
«Ey, qavmimiz! Biz Musodan keyin tushirilgan, o'zidan avvalgi narsa(kitob)larni tasdiqlovchi, haq(din)ga va to'g'ri yo'lga hidoyat qiluvchi kitobni eshitdik.
Ey, qavmimiz, Allohning da'vatchisiga javob bering va Unga iymon keltiring: U zot sizlarning gunohlaringizni mag'firat qiladir va alamli azobdan saqlaydir.
Kimki, Allohning da'vatchisini qabul qilmasa, bas u yer yuzida qochib qutila oluvchi emasdir va unga U zotdan o'zga valiylar ham yo'qdir. Ana o'shalar ochiq-oydin zalolatdadir»,dedilar.
Ular osmonlaru yerni yaratgan va ularni yaratishda behol bo'lmagan zot–Alloh, o'liklarni ham tiriltirishga qodir ekanini anglab yetmadilarmi? Zero, U zot har bir narsaga qodirdir.
Kufr keltirganlar do'zaxga ko'ndalang qilingan kunda: «Bu haqiqat emasmi?!» (deyilur). Ular, Robbimizga qasamki, xuddi shundoq, derlar. U zot: «Bas, kufr keltirganingiz uchun azobni totinglar», der.
Bas, azmu-matonat sohibi bo'lgan Payg'ambarlar sabr qilgandek, sabr qil, ularga (azob yetishiga) shoshilma!Ular va'da qilingan narsani ko'rganlarida xuddi (bu dunyoda) kunduzdan bir lahzagina turganga o'xsharlar. Bu yetkazishdir! Bas, faqat fosiq qavmlargina halok qilinur!