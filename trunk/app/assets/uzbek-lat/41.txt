Ha-a. Miym.
(Bu) Rohman va Rahiym tomonidan nozil qilingan.
Biladigan qavmlar uchun oyatlari mufassal bayon qilingan kitobdir.
Xushxabar berguvchi va ogohlantirguvchi bo'lgan holidadir. Bas, ko'plari undan yuz o'girdilar. Endi ular eshitmaslar.
Ular: «Qalblarimiz sen da'vat qilayotgan narsadan g'iloflardadir, quloqlarimizda og'irlik bor, sen bilan bizning oramizda esa, parda bor. Bas, sen amalingni qilaver, biz ham, albatta, o'z amalimizni qilguvchilarmiz», dedilar.
Sen: «Men ham sizga o'xshar basharman, xolos. Menga, albatta, ilohingiz yagona ilohdir, deya vahiy qilinur. Bas, Uning O'zigagina to'g'ri yuzlaning va Unga istig'for ayting. Mushriklar holiga voy bo'lsin.
Ular zakotni ado etmaslar va ular o'zlari oxiratda kufr keltirguvchilardir.
Albatta, iymon keltirib, solih amallarni qilganlarga bitmas-tuganmas ajrlar bor», deb ayt.
Sen: «Sizlar haqiqatan ham yerni ikki kunda yaratgan zotga kufr keltiryapsizmi va Unga tengdoshlar qo'shyapsizmi?! Axir U zot olamlarning Robbi-ku!
U zot o'sha(er)ning ustida tog'larni qildi, uni barakotli qildi va uning (ahli) rizqini to'rt kunda o'lchovli etib taqdir qildi. Bu so'rovchilar uchundir», deb ayt.
So'ngra tutun holidagi osmonga yuzlanib, unga va yerga: «Ikkovingiz ixtiyor qilgan holingizda yoki majbur bo'lgan holingizda keling!» dedi. Ikkovlari: «Ixtiyor qilgan holimizda keldik», dedilar. ( O'sha vaqtda osmon tutun-gaz holida edi.
Bas, ikki kunda yetti osmonni barpo etdi va har bir osmonga ishini vahiy qildi. Biz, u yaqin osmonni chiroqlar-la ziynatladik va qo'ridik. Bu azizu o'ta ilmli zotning o'lchovidir.
Bas, agar yuz o'girsalar, sen: «Men sizlarni Od va Samudga kelgan chaqmoqqa o'xshash chaqmoq-la ogohlantirdim», deb ayt.
O'shanda Payg'ambarlar ularning oldilaridan ham, orqalaridan ham: «Faqat Allohdan o'zgaga ibodat qilmanglar», deb kelganlarida, ular: «Agar Robbimiz xohlasa, farishtalarni tushurur edi. Albatta, biz siz bilan yuborilgan narsaga kofirdirmiz», dedilar.
Od (qavmi) bo'lsa, yer yuzida nohaqdan mutkabbirlik qildilar. Ular: «Bizdan quvvatliroq kim bor?!» dedilar. Ularni yaratgan Alloh o'zlaridan quvvatli ekanini bilmasmidilar?! Ular Bizning oyatlarimizni inkor etar edilar.
Bas, Biz ustlariga shumlik kunlarida sarsor shamolini yubordik. Buni ularga hayoti dunyoning xorlik azobini totdirish uchun qildik. Albatta, oxirat azobi xor qilguvchiroqdir va ularga nusrat berilmas.
Ammo Samud bo'lsa, bas, Biz ularni hidoyat qildik. Ular esa, hidoyatdan ko'ra ko'rlikni afzal ko'rdilar. Bas, kasb qilgan narsalari tufayli ularni xorlik azobi chaqmog'i urdi.
Iymon keltirganlarga va taqvo qilib yurganlarga najot berdik.
Allohning dushmanlari do'zaxga (tashlanish uchun) jamlanadigan, ular tizib qo'yiladigan kunni (esla).
Nihoyat unga yetib kelishgach, quloqlari, ko'zlari va terilari qilib o'tgan narsalari haqida ularga qarshi guvohlik beradilar.
Ular terilariga: «Nima uchun bizga qarshi guvohlik berdingiz?» dedilar. U(teri)lar: «Har bir narsani nutq qildirgan Alloh bizni ham nutq qildirdi. U zot sizlarni avval- boshda yaratgan va Ungagina qaytarilursizlar», dedilar.
Siz o'zingizga qarshi qulog'ingiz, ko'zlaringiz va terilaringiz guvohlik berishlaridan yashirinmas edingiz. Lekin Alloh qilayotgan amallaringizning ko'pini bilmaydi, deb gumon qilar edingiz.
Ana o'sha Robbingiz haqida qilgan gumoningiz sizni halokatga uchratdi. Bas, ziyonkorlardan bo'ldingiz.
Agar sabr qilsalar, jahannam ularga makondir. Agar itobni talab qilsalar, ular itobga qaytariluvchi ham bo'lmaslar.
Biz ularga «do'stlar» tayyorladik. Bas, o'shalar ularga oldilaridagi va ortlaridagi narsalarni ziynatlab ko'rsatdilar va ularga ham o'zlaridan oldin o'tgan jin va insdan bo'lgan ummatlar qatori (azob) so'zi haq bo'ldi. Albatta, ular ziyonkor bo'ldilar.
Kufr keltirganlar: «Bu Qur'onga quloq solmanglar, unga xalaqit bering, shoyadki g'olib bo'lsangiz», dedilar.
Bas, albatta, Biz kufr keltirganlarga shiddatli azobni tottiramiz va, albatta, ularga qilib yurgan amallarining eng yomon jazosini beramiz.
Mana, Alloh dushmanlarining jazosi do'zaxdir. Ularga unda abadiylik diyori bor. Oyatlarimizni inkor qilganlarining jazosi shudir.
Kufr keltirganlar: «Ey Robbimiz, bizni adashtirgan jin va insdan bo'lgan shaxslarni bizga ko'rsatgin, ularni oyoqlarimiz ostiga olaylik, toki ular eng pastlardan bo'lsinlar», dedilar.
Albatta, «Robbimiz Alloh» degan, so'ngra mustaqiym bo'lganlarning ustilaridan farishtalar: «Qo'rqmanglar, mahzun ham bo'lmanglar, o'zingizga va'da qilingan jannat xushxabarini qabul qilinglar.
Biz hayoti dunyoda ham, oxiratda ham sizlarning do'stlaringizdirmiz. Sizga u(jannat)da ko'nglingiz ishtaha qilgan narsa bordir va sizga unda orzu qilingan narsangiz bordir.
Bu o'ta mag'firatli va o'ta rahmli zotdan ziyofatdir», deb tusharlar.
Allohga da'vat qilgan, solih amallarni qilgan va «Albatta, men musulmonlardanman!» degan, kishidan ham go'zal so'zli kim bor?!
Yaxshilik bilan yomonlik barobar bo'lmas. Sen yaxshilik bo'lgan narsa ila daf qil. Ko'ribsanki, sen bilan orasida adovati bor kimsa, xuddi sodiq do'stdek bo'lur.
Unga faqat sabr qilganlargina erishur. Unga faqat ulug' nasiba egasi bo'lganlargina erishur.
Agar seni shayton vasvasasidan bir vasvasa tutsa, Allohdan panoh so'ra. Albatta, U zot o'ta eshitguvchi va o'ta bilguvchi zotdir.
Kechayu kunduz, quyoshu oy Uning oyat-belgilaridan. Bas, quyoshga ham, oyga ham sajda qilmanglar. Ularni yaratgan Allohga sajda qiling. Gar siz Ungagina ibodat qilmoqchi bo'lsangiz.
Agar ular mutakabbirlik qilsalar. Robbingning huzuridagilar Unga kechasiyu kunduzi tasbih ayturlar. Ular malol olmaslar.
Yana Uning oyat-belgilaridan, yerni qaqragan holda ko'rishingdir. Bas, Biz uning ustidan suv tushursak, u qimirlar va o'sadir. Uni tiriltirgan zot, albatta, o'liklarni ham tiriltirguvchidir. Albatta, U zot har bir narsaga qodirdir.
Albatta, oyatlarimiz haqida egrilik qiladiganlar Bizga maxfiy bo'lib qolmaslar. Do'zaxga tashlanadigan odam yaxshimi yoki qiyomat kuni omon holida keladigan odammi?! Nimani xohlasangiz, qilavering. Albatta, U zot nima qilayotganingizni ko'rib turguvchidir.
Albatta, o'zlariga Zikr kelganda unga kufr keltirganlar... Albatta, U aziz kitobdir.
Uning oldidan ham, ortidan ham botil kelmas. U o'ta hikmatli va o'ta maqtalgan zotning tushirganidir.
Senga aytilayotgan narsaki bor, batahqiq, sendan oldingi Payg'ambarlarga ham aytilgandir. Albatta, Robbing mag'firat egasidir va alamli azob egasidir.
Agar Biz uni ajamiycha Qur'on qilganimizda, albatta: «Uning oyatlari mufassal bayon qilinganida edi. Arabiyga ajamchami?!» der edilar. Sen: «U iymon keltirganlar uchun hidoyat va shifodir. Iymon keltirmaydiganlarning quloqlarida og'irlik bordir. U ular uchun ko'rlikdir. Ular uzoq makondan chaqirilayotganlardir», deb ayt.
Batahqiq, Biz Musoga kitobni berdik. Bas, u haqida ixtilof qilindi. Agar Robbing tomonidan oldin so'z o'tmaganida, oralarida, albatta, hukm chiqarilardi. Albatta, ular u haqda gumonli shakdadirlar.
Kim solih amal qilsa, o'ziga foyda. Kim yomonlik qilsa, o'ziga zarar. Robbing bandalarga zulm qilguvchi emas.
Soat (Qiyomat) ilmi Uning O'zigagina qaytarilur. Barcha mevalarning gulkosalaridan chiqishi ham, har bir urg'ochining nimaga homilador bo'lishi ham, nimani tug'ishi ham faqat Uning ilmi ila bo'lur. U zot ularga: «Mening sheriklarim qani?!» deb nido qiladigan kunda, ular: «Biz Senga bildiramizki, bunga bizdan birorta guvoh yo'q», derlar.
Va ulardan ilgari iltijo qilib yurgan narsalari g'oyib bo'ldi. Ular o'zlariga qochar joy yo'qligiga to'la ishondilar.
Inson yaxshilik tilashni hech malol olmas. Agar uni yomonlik tutsa, u umidsiz tushkundir.
Agar Biz unga uni tutgan zarardan so'ng O'zimizdan rahmat tottirsak, albatta, u: «Bu menikidir. Men (Qiyomat) soati qoim bo'ladir, deb o'ylamasman. Agar Robbimga qaytarilsam, albatta, men uchun Uning huzurida go'zal (mukofot) bordir», der. Bas, albatta, kufr keltirganlarga qilgan amallari xabarini berurmiz. Albatta, ularga og'ir azobdan tottirurmiz.
Qachon insonga ne'mat bersak, u yuz o'girar va yonboshi ila uzoqlashar. Qachon uni yomonlik tutsa, bas, u uzundan-uzoq duo egasidir.
Sen: «Menga aytinglar-chi, agar u Allohning huzuridan bo'lsa-yu, siz unga kufr keltirib yurgan bo'lsangiz. Xo'sh, (haqdan) uzoq tortishuvda bo'lganlardan ham adashganroq kim bor?!» deb ayt.
Biz ularga ham ufqlardagi, ham o'z nafslaridagi oyat-belgilarimizni ko'rsatamiz. Toki ularga Uning haqligi ravshan bo'lsin. Sening Robbing har bir narsaga shohid ekanligi kifoya qilmasmidi?!
Ogoh bo'linglar. Albatta, ular Robbilariga ro'baro' bo'lishdan shakdadirlar. Ogoh bo'linglar. Albatta, U zot har bir narsani ixota qilguvchidir.