Қиёмат кунига қасамёд этурман.
Шунингдек, маломатчи нафсга қасамёд этурманки, (қайта тирилиб, ҳисоб-китоб қилинурсизлар)!
Инсон унинг (чириб кетган) суякларини  сира тўплай (тиклай) олмаслигимизни Биздан гумон қилурми?!вИнсон унинг (чириб кетган) суякларини  сира тўплай (тиклай) олмаслигимизни Биздан гумон қилурми?!
Йўқ, Биз унинг бармоқларини (ҳам тиклаб) текислаб қўйишга қодирмиз!
Балки, инсон келгусида фужур (гуноҳ ишларни) қилишни истайди.
"Қиёмат куни қачон ўзи?" - деб сўрайди.
Бас, (Қиёмат даҳшатларидан) кўз қамашганда,
ой ҳам тутилганда,
қуёш ва ой бирлаштирилганда,
ана ўша Кунда инсон: "(Жазодан) қочадиган жой қаерда?" - деб қолур!
Йўқ! Бошпана йўқдир!
У Кунда ёлғиз Раббинг (ҳузурида) қарор топишгина бордир.
У Кунда инсонга (дунёдалик чоқида) қилиб ўтган ва қолдирган (барча) нарсаларнинг хабари берилур.
Балки, (У Кунда) инсон (аъзолари) ўзининг зарарига гувоҳлик берувчидир.
Гарчи (у) узрларини (ўртага) ташласа ҳам.
(Эй, Муҳаммад, Қуръонни) тезроқ (ёдлаб) олиш учун тилингизни у билан қимирлатмай қўя қолинг.
Зеро, уни (Сизнинг дилингизда) жамлаш ҳам, (тилингиздаги) қироати ҳам Бизнинг зиммамиздадир.
Бас, қачон Биз (Жаброил тилида) уни ўқисак, Сиз ҳам уни ўқишга эргашинг!
Сўнгра уни (Қуръонни) баён қилиб бериш ҳам, албатта, Бизнинг зиммамиздадир.
Йўқ! (Эй, Макка мушриклари,) балки сизлар нақд (дунё)ни яхши кўрасизлар.
Охират (Куни)ни эса тарк этасизлар.
У Кунда баъзи юзлар яшновчи,
Парвардигорларига боқиб турувчидир.
Яна у Кунда баъзи юзлар буришган,
ўзларига, албатта, нохушлик бўлишини ўйлаб (кутиб) турарлар.
Дарҳақиқат, (жон) ҳалқумга етган,
(вафот этаётганга): "Дам солувчи киши борми?" - деб қолинган,
(жон таслим қилаётган кимсанинг) ўзи (бу дунёдан) ажралиш эканини англаган,
(жон бериш қийинлигидан) оёқ - оёққа чалишиб қолган бир вақтда
ёлғиз Раббингиз (ҳузури)га ҳайдалиш бордир.
На (Қуръон ва пайғамбарни) тасдиқ этди (у) ва на намоз ўқиди.
Балки, у (Қуръонни) ёлғон деди ва (имондан) юз ўгирди.
Сўнгра гердайганича ўз аҳли томон кетди.
(Эй, кўрнамак инсон,) ҳолингга вой сенинг, яна вой!
Сўнгра ҳолингга вой сенинг, яна вой!
Инсон ўзини бекор ташлаб қўйилади деб ўйлайдими?!
Ахир, у (бачадонга) тўкиладиган манийдан иборат бир (ҳақир) нутфа эмасмиди?!
Сўнгра лахта қон бўлди. Бас, (Аллоҳ уни) яратиб, тиклади.
Сўнгра ундан жуфтлар - эркак ва аёлни (пайдо) қилди.
Ана шу (Аллоҳ) ўликларни тирилтиришга қодир эмасми?!
