Қасамёд этаман, пайдар-пай эсдириладиган (шамол)ларга,
қутурадиган (бўрон)ларга,
(булутларни) ёйиб юборадиган,
(ҳақ билан ноҳақликни) ажратиб берадиган,
еслатма олиб тушиб,
(мўминларни) узр (мағфират) қилиш ё (кофирларни) огоҳлантиришга (хизмат қиладиган фаришталарга)ки,
албатта, сизларга ваъда қилинаётган нарса (Қиёмат ва ҳисоб-китоб) воқе бўлувчидир!
Бас, қачонки, юлдузлар (нурлари) сўндирилгач,
осмон (қобиғи) очилгач,
тоғлар (қумлар каби) сочилгач
ва пайғамбарларга белгиланган вақт келгач (Қиёмат қойим бўлур).
(Пайғамбарлар ўз қавмлари билан ҳисоблашишлари) қайси Кунга белгиланган ўзи?!
Ажрим Кунига (албатта).
(Эй, инсон,) Ажрим Куни нима (эканлигини) сен қаердан ҳам билурсан?!
У Кунда (Қиёматни) инкор этувчилар ҳолига вой!
Ахир, Биз аввалги (осий уммат)ларни ҳалок қилмадикми?!
Сўнгра кейингиларни ҳам уларга қўшурмиз!
Жиноятчи (кофир)ларни мана шундай (ҳалок) қилурмиз!
У Кунда (Қиёматни) инкор этувчилар ҳолига вой!
Ахир, Биз сизларни бир ҳақир сувдан яратмадикми?!
Сўнгра у (сувни - нутфа)ни пухта қарор (топадиган жой)да қилиб қўймадикми?!
(Яъни, она қорнида) маълум муддатгача.
Бас, Биз (ундан инсонни яратишга) қодир бўлдик. Нақадар қудратлидирмиз!
У Кунда (Қиёматни) инкор этувчилар ҳолига вой!
Ахир, Биз ерни йиғувчи қилиб қўймадикми
тирикларни ҳам, ўликларни ҳам?!
Яна Биз (Ерда) баланд тоғларни (пайдо) қилдик ва сизларга (тоғлардан оқиб тушадиган) чучук сувни ичирдик.
У Кунда (Қиёматни) инкор этувчилар ҳолига вой!
(У Кунда кофирларга дейилур): "Сизлар (дунёдалик пайтингизда) ёлғон деб юрган нарсага (энди) боринглар!
Уч бўлакли сояга боринглар!
Ҳеч қандай салқинлик бермайдиган ва алангани ҳам тўсмайдиган ("соя"дир у).
Дарвоқе, у (жаҳаннам) қасрдек (улкан) алангаларни отур.
(Улар) худди сариқ туяларга ўхшар.
У Кунда инкор этувчилар ҳолига вой!
Бу (Кун) улар сўзлай олмайдиган 
ҳамда улар учун узр айтишларига ҳам изн берилмайдиган Кундир!
У Кунда инкор этувчилар ҳолига вой!
Бу Ажрим Кунидир! (Эй, бу Кунни ёлғон деган кимсалар, мана) Биз сизларни ҳам, аввалгиларни ҳам жамладик.
Бас, агар сизларда (дўзахдан қутқарадиган) бирор ҳийла бўлса, Менга ўша  ҳийлангизни кўрсатингизлар!
У Кунда инкор этувчилар ҳолига вой!
Тақводор зотлар эса (у Кунда), албатта, соя-салқинлар ва чашмаларда
ва кўнгиллари истаган мевалар ичида бўлурлар.
(Уларга дейилур): "Қилиб ўтган (яхши) амалларингиз сабабли (жаннат неъматларини) ёқимли иштаҳа билан еб-ичаверингизлар".
Албатта, Биз эзгу иш қилувчиларни мана шундай мукофотлаймиз.
У Кунда инкор этувчилар ҳолига вой!
(Эй, кофирлар,) озгина вақт еб, фойдаланиб қолинглар! Зеро, сизлар жиноятчидирсизлар.
У Кунда инкор этувчилар ҳолига вой!
Қачон уларга: "Рукуъ қилинглар, (намоз ўқинглар)", дейилса, рукуъ қилмаслар.
У Кунда инкор этувчилар ҳолига вой!
Ахир, улар (Қуръондан) кейин (шундай азиз Китобга имон келтирмасдан) қандай сўзга имон келтирурлар?!
