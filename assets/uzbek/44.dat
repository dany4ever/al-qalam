Ho, Mim.
Aniq Kitob (Qur'on)ga qasamki,
albatta, Biz uni muborak kechada nozil qildik. Darhaqiqat, Biz ogohlantiruvchidirmiz.
U (kecha)da barcha hikmatli ish(lar) ajrim qilinur.
(U ishlar) Bizning huzurimizdan bo'lgan ishlardir. Darhaqiqat, Biz (payg'ambar) yuboruvchidirmiz.
Bu Rabbingiz (tomoni)dan rahmatdir. Albatta, Uning O'zi eshituvchi va biluvchidir.
Agar (chindan) ishonuvchi bo'lsangizlar, (Rabbingiz) osmonlar va Yerning hamda ularning o'rtasidagi bor narsalarning ham Parvardigoridir.
Undan o'zga iloh yo'qdir. (U) o'ldiradi va tiriltiradi. Sizlarning Parvardigoringiz ham, avvalgi ota-bobolaringizning Parvardigori ham (Uning O'zidir).
Yo'q, ular (hali ham) shak ichra (masxara qilib) o'ynarlar.
Bas, (ey, Muhammad,) Siz osmon aniq tutunni keltiradigan Kunni kuting!
U (tutun barcha) odamlarni o'rab olur. Bu alamli azobdir.
"Ey, Rabbimiz, bizlardan (bu) azobni aritgin. Albatta, bizlar imon keltiruvchidirmiz" (- deydilar).
Ularda qayoqdan ham eslatma bo'lsin, holbuki, ularga aniq payg'ambar kelgan edi.
So'ngra undan yuz o'girdilar va: "(Unga Qur'on birovlar tomonidan) o'rgatib qo'yilgan, (u) majnun", - dedilar.
Biz bu azobni (sizlardan) biroz arituvchidirmiz, sizlar ham (o'z kufru isyonlaringizga) qaytuvchidirsizlar.
Daxshatli tutish bilan tutadigan kunimizda (Badr jangida yoki Qiyomatda) Biz intiqom oluvchidirmiz.
Biz ulardan ilgari Fir'avn qavmini ham imtihon qilganmiz va ularga bir ulug' payg'ambar (Muso) kelgan edi.
(U ularga degan edi): "Sizlar menga Allohning bandalarini (Isroil qavmini) topshiringlar! Albatta, men sizlar uchun ishonchli payg'ambardirman.
Allohga kibr qilmanglar! Men sizlarga (payg'ambar ekanimga) aniq hujjat (mo''jiza) keltirurman.
Men Rabbim va Rabbingizdan meni toshbo'ron qilishlaringizdan panoh so'radim.
Agar menga imon keltirmasangizlar, u holda mendan chetlaningizlar!"
Bas, u Parvardigoriga: "Ular jinoyatchi qavmdir", - deb duo qildi.
Bas, (Musoga vahiy bo'ldiki:) "Bandalarim (Isroil avlodi) bilan birga tunda yo'lga chiqqin! Albatta, sizlarning izingizga tushilur.
Dengizni sokin qo'yavergin. Ular g'arq qilinuvchi qo'shindir".
Ular qanchadan-qancha bog'larni, chashmalarni, 
ekinzorlarni va so'lim joylarni qoldirib (g'arq bo'lib) ketdilar.
Yana (qanchadan-qancha) o'zlari bahramand bo'lgan ne'matlarni (qoldirib ketdilar).
Mana shunday. Biz u (ne'matlar)ni boshqa qavmga meros qilib berdik.
Bas, ularga osmon ham, Yer ham (aza tutib) "yig'lagani" yo'q va ularga (tavba qilish uchun) muhlat ham berilmadi.
Darhaqiqat, Biz Isroil avlodiga xor qiluvchi azobdan najot berdik,
Fir'avndan. U, haqiqatan, mutakabbir va haddan oshuvchilardan edi.
Darhaqiqat, Biz ularni (Isroil avlodini) bilgan holimizda olamlar (odamlar)dan tanlagan edik.
Yana ularga mo''jizalardan zimnida aniq sinov borlarini ato etdik.
Albatta, ana ular aytadilar:
"O'lim faqat birinchi o'limimizdir va bizlar qayta tiriluvchi emasmiz.
Bas, agar ("oxirat bor" degan so'zlaringizda) rostgo'y bo'lsangizlar, ota-bobolarimizni (qayta tiriltirib) keltiringlar-chi?"- derlar.
Ular (kuch-quvvatda) yaxshiroqmi yoki Tubba' qavmi va ulardan avvalgi kimsalarmi?! Biz ularni halok qildik. Chunki, ular jinoyatchi (osiy) edilar.
Biz osmonlar va Yerni hamda ularning orasidagi narsalarni o'ynab (behuda) yaratganimiz yo'q.
Biz ularni faqat Haq (jiddiyat) bilan yaratganmiz. Lekin, ularning aksariyati bilmaydilar.
Ajrim kuni (qiyomat kuni) barchalarining (hisob-kitob) vaqtidir.
U Kunda do'st do'stga biror narsada asqotmas va ularga yordam ham berilmas.
Illo, Alloh rahmat qilgan kishilargagina (yordam berilur). Albatta, Uning O'zi qudratli va rahmlidir.
Albatta, (do'zaxda o'sadigan) Zaqqum daraxti
gunohkorning taomidir.
(U) qorinlarda yog'dek qaynar
qaynoq suvning qaynashidek.
(Do'zax farishtalari:) "Uni (gunohkorni) ushlab do'zaxning o'rtasiga sudrab olib boringlar
so'ngra boshidan qaynoq suv azobidan quyinglar!", - derlar.
(Unga masxara sifatida: "Mana bu azobni) totib ko'rgin! Darhaqiqat, sen "aziz va mukarram"dirsan.
Darvoqe, bu (azob) sizlar shubha qilib yurgan narsangizdir!" (deyilur)
Albatta, taqvoli zotlar (U Kunda) osoyishta joyda -
bog'lar va chashmalar ustida bo'lurlar.
Ular bir-birlariga ro'baro' bo'lgan hollarida, qalin va yupqa shoyidan liboslar kiyurlar.
Mana shunday! Yana, Biz ularni tiniq va keng ko'zli hurlarga uylantirurmiz.
Ular u joyda xotirjam bo'lgan hollarida har turli mevani chorlagaylar.
Ular (jannatda) birinchi (dunyodagi) o'limdan boshqa o'limni totmaslar. (Alloh) ularni do'zax azobidan saqlagandir.
(Bu) Parvardigoringiz (tomoni)dan bo'lmish fazldir. Mana shu ulkan yutuqdir.
Bas, (ey, Muhammad,) darhaqiqat, eslatma olishlari uchun Biz (bu Qur'onni) Sizning tilingiz bilan oson (yengil) qilib berdik.
Bas, endi Siz (kofirlar holi ne kechishiga) ko'z tuting! Ular ham, albatta, (sizning halokatingizga) ko'z tutuvchidirlar.