Алиф, Лом, Ро. Ушбулар аниқ Китобнинг оятларидир.
Албатта, Биз уни (Китобни) англашларингиз учун арабий Қуръон тарзида нозил қилдик.
Биз Сизга ушбу Қуръон (сураси)ни ваҳий қилишимиз билан бирга гўзал қиссани айтиб берурмиз. Сиз эса ундан (ваҳийдан) олдин бехабарлардан (бири) эдингиз.
Есланг, Юсуф (ўз) отаси (Яъқуб)га деди: "Эй, отажон! Мен (тушимда) ўн битта юлдуз, қуёш ва ойнинг менга сажда қилган ҳолларида кўрдим".
(Отаси) айтди: "Эй, ўғилчам! Тушингни акаларингга* сўзлаб бермагин! Акс ҳолда сенга қаттиқ макр қилишади. Зеро, шайтон инсонга аниқ душмандир.
Шу (тушингда кўрганинг) каби Раббинг сени танлаб олади, сенга гаплар (тушлар ёки илоҳий китоблар) мазмунини ўргатади ва икки боболаринг - Иброҳим ва Ишоққа тўла бергани каби, сенга ва Яъқуб наслига (Ўзининг) неъматини тўла бахш этади. Албатта, Раббинг билим ва ҳикмат эгасидир".
Ҳақиқатан, Юсуф ва (унинг) акалари (қиссаси)да сўровчилар учун аломатлар бордир.
Ўшанда (акалари) айтдилар: "Юсуф ва унинг укаси (Бинямин) отамизга биздан кўра суюклироқдир. Ваҳоланки, биз бир тўп (кўпчилик)миз. Ҳақиқатан, отамиз аниқ гумроҳлик узрадир."
(Бир-бирларига): "Юсуфни ўлдирингиз ёки уни бирор ерга чиқариб ташлангиз, шунда отангиз ўзи сизларга ортар (фақат сизларга меҳр қўяр). Ундан кейин (яна) солиҳ (киши)лар қавми бўлурсизлар".
Улардан бир сўзловчи деди: "Юсуфни ўлдирмангиз, балки агар қилмоқчи бўлсангиз, уни қудуқ қаърига ташлангиз, (шунда) уни баъзи йўловчилар олиб кетар!"
Дедилар: "Эй, отамиз! Нечун Сиз Юсуфни бизга ишонмайсиз? Ахир, биз унга жуда хайрихоҳмиз-ку!
Ертага уни биз билан бирга жўнатинг, яйраб ўйнасин! Биз унинг учун қўриқловчилармиз".
(Яъқуб) деди: "Уни олиб кетишингиз мени жуда ташвишлантиради, сизлар ундан ғафлатда бўлган чоғларингда уни бўри еб қўйишидан қўрқаман".
Айтдилар: "Агарда биз бир тўда бўла туриб, уни бўри еб кетса, унда биз роса зиён кўрувчилар бўлиб қоламиз-ку?!"
Бас, уни олиб кетишгач ва уни қудуқнинг қаърига ташлашга келишиб олишгач (уни амалга оширдилар), (Биз) унга: "Акаларингга бу ишлари тўғрисида (кези келганда), албатта, хабар берурсан, лекин улар (ҳақиқатни) сезмайдилар", - деб ваҳий қилдик.
Оталари ҳузурига оқшом пайтида йиғлаб келишди.
Айтдилар: "Эй, отамиз! Биз Юсуфни матоҳларимиз олдида қолдириб қувлашиб кетсак, уни бўри еб кетибди. Рост гапирсак ҳам, (барибир) сиз бизга ишонувчи эмассиз".
Унинг кўйлаги узра сохта қон билан келдилар. (Яъқуб) деди: "Йўқ! Сизларни (ўз) нафсингиз (бундай мудҳиш) ишга ундаган. Бас, (менинг бурчим) чиройли сабрдир. Сизлар тавсифлаётган нарса устидан Аллоҳ (менга) мададкордир".
(Юсуф уч кун ётгач) бир карвон келди. Сув келтирувчини юборган эдилар, у челагини (қудуққа) туширгач: "Хушхабар! Бу бола-ку!" -деди. Уни матоҳ сифатида махфий тутдилар. Аллоҳ эса қилаётган ишларини билувчидир.
Уни (Мисрда) арзон - саноқли дирҳамларга сотдилар ва (бу ишда гўё) тарки дунёчилардан бўлдилар.
Мисрда уни сотиб олган киши (шаҳар ҳокими Қитфир) хотини (Зулайхо)га: "Унга яхши жой бер, зора бизга фойдаси тегса ёки ўғил қилиб олсак", - деди. Шундай қилиб, Юсуфни ерга (Мисрга) жойлаштирдик ва гаплар (тушлар ёки илоҳий китоблар) таъвили (мазмуни)ни билдиришимиз учун (шундай қилдик). Аллоҳ (Ўз) ишида ғолибдир, лекин одамларнинг аксарияти (буни) билмайдилар.
Вояга етгач, унга ҳукм (ҳакамлик) ва илм ато этдик. Чиройли иш қилувчиларни шу тарзда мукофотлаймиз.
У (Юсуф) уйида бўлган аёл (Зулайхо) ундан нафси (жинсий яқинлик қилиши)ни талаб қилди ва эшикларни қулфлаб: "Қани кел!" -деди. (Юсуф) деди: "Аллоҳ сақласин! Ахир, у (эринг) хожам-ку?! Менга яхши жой берган бўлса?! Золимлар, зотан, иқболсиз бўлурлар!"
(Зулайхо) унга мойил, у (Юсуф дили) ҳам бунга мойил бўлганди. Агар Раббининг ҳужжатини кўрмаганда (бўлар иш бўлар эди). Шу тарзда ундан ёмонлик ва фаҳшни буриб юбордик. Албатта, у (дили) холис бандаларимиздандир.
(Иккиси) эшик томон қувлашиб кетди (Юсуф қочди, у қувди) ва (Зулайхо) унинг кўйлагини орқа томондан йиртиб юборди. Эшик олдида хожаси (эри)га йўлиқдилар. (Зулайхо) деди: "Оилангга ёмонликни раво кўрган кишининг жазоси фақат ҳибсга олиниш ёки аламли азобдир".
(Юсуф) деди: "Унинг ўзи мендан нафсим (жинсий яқинлик қилишим)ни талаб қилди". Унинг (Зулайхонинг) қариндошларидан бири гувоҳлик бериб: "Агар унинг кўйлаги олд (томон)дан йиртилган бўлса, у (Зулайхо) рост сўзлаган, у (Юсуф) эса ёлғончилардандир.
Бордию кўйлаги орқа (томон)дан йиртилган бўлса, у (Зулайхо) ёлғон сўзлаган, у эса ростгўйлардандир".
(Зулайхонининг эри унинг) кўйлаги орқа томонидан йиртилганини кўргач: "Албатта, бу сиз (аёллар)нинг макрларингиздир. Ҳақиқатан, сизларнинг макрингиз улкандир.
Юсуф! Бу (иш)ни қўйгин, сен эса (эй, Зулайхо) гуноҳинг учун кечирим сўра. Зеро, сен янглишганлардан бўлдинг", - деди.
Шаҳардаги аёллар: "Ҳокимнинг хотини ўз хизматкори билан ўйнашмоқчи бўлибди. Юрагидан уриб қўйибди. Албатта, биз уни аниқ адашганликда деб билурмиз", - дедилар.
Бас, (Зулайхо) уларнинг макрларини эшитгач, улар ҳузурига (одам) юборди ва уларга суяниб ўтирадиган жой ҳозирлади ҳамда улардан ҳар бирига биттадан пичоқ бериб (Юсуфга): "Улар ҳузурига чиққин!" - деди. Бас, уни кўришгач, унга маҳлиё бўлдилар ва қўлларини кесиб олдилар ҳамда : "Ё, Аллоҳ! Бу башар эмас! Бу (азизу) мукаррам фариштанинг ўзгинаси-ку!" - дедилар.
(Зулайхо) деди: "Мени у тўғрида маломат қилганларинг шу (йигит)дир. Ҳақиқатан, ундан нафси (жинсий яқинлиги)ни талаб қилганимда, у сақланди. Қасамки, агар (у) менинг буйруғимни бажармас экан, албатта, у зиндонбанд қилиниб, ҳақирлардан бўлиб қолур".
(Юсуф) деди: "Эй, Раббим! Менга таклиф этишаётган нарсадан кўра зиндон маъқулроқдир. Агар уларнинг макрларини мендан дариғ тутмасанг, уларга мойил бўлиб, жоҳиллардан бўлиб қолурман".
Бас, Рабби (дуосини) ижобат қилди ва у (аёл)ларнинг макрларини ундан бартараф этди. Албатта, У эшитувчи ва билувчидир.
Сўнгра уларга (Миср ҳокими ва унинг аъёнларига) аломатларни кўрганларидан сўнг уни (маълум) бир вақтгача зиндонбанд қилиб туриш (фикри) пайдо бўлди.
Зиндонга у билан бирга яна икки йигит (туҳмат билан) тушди. Улардан бири (соқий бўлгани): "Мен тушимда май тайёрлаётган эмишман", - деди. Униси (шоҳнинг нонвойи) эса: "Мен бошимда нон кўтариб турган эмишман. Қушлар ундан еяётган эмиш. Сен бизга шунинг таъбирини айтиб бер! Зеро, биз сени эзгу иш қилувчилардан эканингни кўриб турибмиз", - деди.
(Юсуф) айтди: "Мен сизларга озуқа бўладиган таом олдингизга келишидан бурун унинг (қандайлиги) таъвилини айтиб берурман. Бу Раббимнинг менга билдирган нарсаларидандир. Мен Аллоҳга имон келтирмайдиган ва охиратни инкор этувчи қавм динини тарк этдим.
Шунингдек, аждодларим Иброҳим, Ишоқ ва Яъқубларнинг динига эргашдим. Биз учун Аллоҳга бирор нарсани шерик қилиш мумкин эмасдир. Бу Аллоҳнинг бизларга ва одамларга (нисбатан) фазлидир, лекин аксарият одамлар шукр қилмайдилар.
Эй, икки ҳамзиндонларим! Турли-туман "илоҳлар" яхшими ёки ягона ва ғолиб Аллоҳми?
Сизлар Уни қўйиб, ўзларингиз ва ота-боболарингиз атаб олган номлар (бут-санамлар)гагина сиғиняпсизлар. Уларга Аллоҳ бирор ҳужжат туширмаган бўлса?! (Ибодат ва дин тўғрисидаги) ҳукм фақат Аллоҳ ихтиёридадир. (У) Ўзидан бошқага сиғинмасликка буюрган. Тўғри дин - мана шу! Лекин одамларнинг аксарияти (буни) билмайдилар.
Эй, икки ҳамзиндонларим! Энди, сизларнинг бирингиз (кўрган туш)га келсак, (у озод этилиб, яна) хожасига соқийлик қилур. Униси бўлса, (дорга) осилади ва унинг бошидан қушлар (чўқиб) ерлар. Сизлар жавобини сўраган иш битди".
Икковидан халос топувчи деб ҳисоблаган (соқийга Юсуф): "Хожанг ҳузурида мени ёд эт!" - деди. Лекин, шайтон хожасига айтишни унуттирди. Натижада (Юсуф) бир неча йил зиндонда қолди.
Шоҳ деди: "Мен тушимда еттита озғин сигир еттита семиз сигирни еяётганини ва еттита яшил бошоқ билан бирга бошқа (еттита) қуриган бошоқларни кўрдим. Эй, аъёнлар! Агар туш таъбирини айтувчи бўлсангиз, тушим тўғрисида фатво (жавоб) берингиз-чи!"
(Аъёнлар) айтдилар: "(Бу) алағда тушлар. Биз (бундай) тушлар таъбирига олим эмасмиз".
Икки (маҳбуслар)дан озод бўлгани аллақанча муддат ўтгач, (Юсуф) ёдига тушиб деди: "Унинг таъбирини мен айтиб берурман. Мени (Юсуф ҳузурига) юборингиз!"
(У бориб деди): "Юсуф! Эй, ростгўй одам! Бизга еттита озғин сигир еттита семиз сигирни егани ҳамда еттита яшил бошоқ билан бирга турган бошқа (етти) қуруқлари тўғрисидаги (туш) фатвоси (таъбири)ни айтиб бергин. Шояд одамлар олдига борсам ва зора, улар ҳам (буни) билиб олишса".
(Юсуф) айтди: "Одатларинг бўйича етти йил зироат қилаверингиз. Олган ҳосилингизни (омборда) бошоғи билан қолдирингиз. Фақат озгина ўзларинг ейдиганини (янчиб олингиз).
Сўнгра, ундан кейин қаттиқ етти (йил) келади ва шу (қаҳатчилик йил)лар учун ғамлаб қўйган захирангизни еб кетади. Фақат озгина асраб қўйганингиздан (қолур).
Сўнгра, ундан кейин бир йил келиб, одамлар унда ёмғирга сероб бўлурлар ва унда (мевалардан) шарбат олурлар".
Шоҳ, (буларни эшитиб): "Уни ҳузуримга олиб келингиз!" - деди. Чопар келгач, у (Юсуф) деди: "Хожанг ҳузурига қайтиб боргинда, ундан қўлларини кесиб олган аёллар нима бўлганини сўра! Албатта, Раббим уларнинг макрларини билувчидир".
(Шоҳ аёлларни топиб) деди: "Юсуфдан шаҳвоний майллик талаб қилганингизда не бўлган эди?" Айтдилар: "Аллоҳ сақласин! Унинг бирор ёмонлигини билмадик". Ҳокимнинг хотини (Зулайхо) деди: "Мана энди, ҳақиқат рўёбга чиқди. Ундан мен (жинсий) майллик талаб қилган эдим. У, ҳақиқатан, (сўзида) содиқлардандир".
(Шундан кейингина Юсуф деди): "Буни мен (шаҳар ҳокими) ғойиблигида унга хиёнат қилмаганимни ва Аллоҳ хиёнатчилар макрини раво қилмаслигини (шоҳ ҳам) билиши учун (қилдим).
Нафсимни оқламайман. Зеро, нафс -агар Раббим раҳм айламаса - фақат ёмонликка қистовчидир. Албатта, Раббим кечиримли ва раҳмлидир".
Шоҳ: "Келтиринглар уни ҳузуримга, уни ўзимга хос кишилардан қилиб олай!" - деди. У билан сўзлашгач (шоҳ): "Сен бугун(дан бошлаб) бизнинг ҳузуримизда мартабали ва ишончли (шахс)дирсан", - деди.
(Юсуф) деди: "Мени шу ернинг хазинабони қилиб қўй! Зеро мен сақловчи ва (тасарруфни) билувчидирман".
Шундай қилиб, Юсуфни (ўша) ернинг ўзи хоҳлаган жойида истиқомат қиладиган қилиб қуйдик. Раҳматимизни Ўзимиз хоҳлаган кишиларга етказурмиз ва эзгу иш қилувчилар мукофотини зое қилмайдурмиз.
Охират мукофоти эса, имон келтирган ва тақволи бўлганлар учун яхшидир.
Юсуфнинг биродарлари (Мисрга) келишиб, унинг ҳузурига кирганларида, уларни таниди. Улар эса, уни танимас эдилар.
Уларни сармоялари билан жиҳозлагач, (Юсуф) деди: "Ўша, ота бир иниларингизни менинг ҳузуримга келтирингиз. Ахир, мен сизларга яхши мезбонлик қилиб, (донларни) тўла ҳолда ўлчаб бераётганимни кўраяпсизларми?
Бас, агар уни менинг ҳузуримга олиб келмасангизлар, у ҳолда менинг даргоҳимда -сизлар учун ўлчанадиган нарса йўқдир – менга яқин келмай қўя қолинглар".
Улар: "Отасидан уни (бизга қўшиб юборишни) сўраймиз. Албатта, бизлар (шундай) қилувчимиз", - дедилар.
(Юсуф ўзининг тарозибон) йигитларига: "Уларнинг, (донга алмаштириш учун) келтирган нарсаларини юкларининг ичига (қайтариб) солиб қўйинглар. Шояд уйларига қайтган вақтларида, уларни таниб, яна қайтиб келсалар",-деди.
Оталарининг олдига қайтиб келишгач, дедилар: "Эй, ота, (бундан кейин) бизларга ўлчов (озиқ-овқат) берилмайдиган бўлди. Биз билан бирга инимизни юборгин, шунда ўлчаб ола биламиз. Бизлар, албатта, уни муҳофаза қилувчимиз".
(Яъқуб) деди: "Мен уни сизларга илгари унинг акасини ишонганимдек ишонайинми?! (Лекин) Зотан, Аллоҳ энг яхши сақлагувчидир ва У меҳрибонларнинг меҳрибонроғидир".
(Олиб келган) юкларини очиб кўришгач, (алмаштириб келиш учун олиб борган) нарсаларини ўзларига қайтарилганини кўриб, дедилар: "Эй, ота, мана нарсаларимиз ўзимизга қайтарилибди. (Яна) бизга нима керак?! (Инимизни қўшиб юборсанг), яна оиламизга озиқовқат келтирурмиз, инимизни муҳофаза қилурмиз ва (унинг учун ҳам) бир туя юкни ортиқроқ олурмиз. Бу (мисрлик хазиначи учун) озгина ўлчовдир".
Яъқуб айтди: "Уни (Биняминни) менинг олдимга келтиришингиз ҳақида Аллоҳдан васиқа келтирмагунингизга қадар (яъни, Аллоҳ номига қасам ичмагунингизча,) қуршовда қолишингиз бундан мустасно, уни сира сизлар билан бирга юбормасман". Унга васиқаларини келтиришгач, (Яъқуб): "Бу айтаётган гапларимизга Аллоҳ гувоҳдир", - деди.
(Сўнг уларни сафарга кузатар экан), айтди: "Эй, ўғилларим, (Мисрга) бир дарвозадан кирманглар, балки турли хил дарвозалардан киринглар! Мен сизлардан Аллоҳнинг бирор ҳукмини қайтара олмайман. Ҳукм фақат Аллоҳнинг измидадир. Унгагина таваккул қилдим. Барча таваккул қилувчилар (ҳам) Унинг Ўзигагина таваккул қилсинлар!"
Уларнинг оталари буюрган тарафлардан (Мисрга) киришлари улардан Аллоҳнинг бирор ҳукмини қайтарувчи эмасдир. (Бу) фақат Яъқубнинг дилидаги (фарзандларига нисбатан меҳридан пайдо бўлган) бир эҳтиёж бўлиб, у ўшани қондирган эди, холос. Зотан, у Биз (ваҳий орқали) берган таълимимиз сабабли (чуқур) билим эгасидир. Лекин одамларнинг аксарияти (буни) билмайдилар.
Юсуфнинг ҳузурига кирганларида, у инисини ўзига тортиб: "Мен сенинг акангман. Энди улар (яъни, акаларимиз) қилаётган нарса (ҳасад-адоватлари)дан ғамгин бўлмагин", - деди.
Бас, уларнинг ҳожатларини раво қилгач, инисининг юки орасига (билдирмай) бир қадаҳни солиб қўйди. Сўнгра жарчи: "Эй карвон (эгалари), сизлар ўғридирсизлар", - деб жар солди.
Улар келишгач: "Нима йўқотдингизлар?", - дедилар.
(Жарчилардан бири) айтди: "Подшоҳнинг қадаҳини йўқотдик. Уни топиб келтирган кишига бир туя юк (мукофотдир). Мен шунга кафилман".
Улар дедилар: "Аллоҳга қасамки, бизлар бу ерга бузғунчилик қилиш учун келмаганимизни биласизлар-ку! (Бизлар) ўғри эмасмиз".
"Агар ёлғончи бўлсангизлар, (ўғрининг) жазоси нима бўлур?"- сўрашди (жарчилар).
Улар дедилар: "Унинг жазоси, кимнинг юки орасидан топилса, ўша кимса жазоланур. Бизлар зулм (ўғрилик) қилувчи кимсаларни мана шундай жазолаймиз".
Бас, (Юсуфнинг хизматкори ахтаришни) унинг биродари (Бинямин)нинг идишидан олдин уларнинг (яъни, акаларининг) идишларидан бошлади. Сўнгра уни укаси идишидан "топиб" чиқарди. Биз Юсуфга мана шундай ҳийла (тадбир)ни қилдик (билдирдик). (Чунки) подшоҳнинг динида ўз биродарини - Аллоҳ хоҳламаса - (бошқа йўл билан) олиб қола олмас эди. Биз (ўзимиз) хоҳлаган кишиларнинг даражаларини кўтарурмиз. Ҳар бир илм эгасининг устида (ундан) билимдонроқ (олим) бордир.
Улар: "Агар бу (Бинямин) ўғрилик қилган бўлса (қилгандир, чунки) илгари унинг акаси ҳам ўғрилик қилган эди", - дедилар. Бас, Юсуф бу гапни ичига солиб, уларга билдирмади ва "Сизлар ёмон (тубан) мартабададирсизлар. Аллоҳ сизларнинг "васфларингизни" яхши билувчидир", - деди.
Улар дедилар: "Эй, азиз, унинг бир кекса отаси бор. Сен унинг (Биняминнинг) ўрнига бизлардан биримизни олиб қолгин. Бизлар сенинг эзгу ишларни қилувчи зотлардан эканингни кўрмоқдамиз".
(Юсуф) айтди: "Нарсамизни идишидан топиб олган кимсадан ўзгани олиб қолишдан Аллоҳ сақласин! Акс ҳолда биз золим кимсалардан бўлиб қолурмиз".ъ);
Ундан умидлари узилгач, (оға-инилар) бир четга чиқиб шивирлашдилар. Уларнинг катталари айтди: "Оталарингиз сизларнинг зиммангизга Аллоҳдан васиқа олиб қолганини билмай қолдингизми?! Илгари Юсуф тўғрисида ҳам шундай сусткашлик қилган эдинглар. Бас, то отам менга изн бермагунича ёки Аллоҳ мен учун (бирор) ҳукм қилмагунича мана шу ердан сира жилмайман. У (Аллоҳ) ҳукм қилувчиларнинг яхшироғидир.
Сизлар оталарингиз олдига қайтиб, айтинглар: "Эй, ота, ўғлинг ўғрилик қилди. Бизлар фақат билган нарсамизга гувоҳлик бермоқдамиз. (Олдин ваъда қилганимизда) ғайбни (яъни, келажакда нима бўлишини) эса, билувчи эмасмиз.
Биз бўлиб қайтган шаҳар (аҳли)дан ва бирга кетган карвондан сўрагин. Албатта, бизлар рост сўзловчилармиз".
(Яъқуб) деди: "Йўқ! Сизларга ҳавойинафсингиз (ёмон) ишни чиройли қилиб кўрсатган. Энди (менинг ишим) чиройли сабрдир. Шоядки, Аллоҳ уларнинг (Юсуф, Бинямин ва катта ўғлимнинг) барчаларини (бағримга) қайтарса. Албатта, У билим ва ҳикмат соҳибидир".
Кейин улардан юз ўгириб: "Эсизгина Юсуф!" деди. Ғам-ғуссадан унинг кўзлари оқариб (ожиз бўлиб) қолди ва у энди ҳазиндир.
(Шунда ўғиллари): "Аллоҳ ҳаққи, то чала ўлик бўлиб қолгунингча ёки (бир йўла) ҳалок бўлгунингча, Юсуфни эслайверар экансанда?!" - дедилар.
У айтди: "Мен ғам ва ташвишларимдан ёлғиз Аллоҳгагина шикоят қиламан ва мен Аллоҳнинг (меҳрибонлиги ҳақида) сизлар билмайдиган нарсаларни билурман".
"Эй, ўғилларим, боринглар, Юсуф ва унинг укасини изланглар ва Аллоҳнинг раҳматидан ноумид бўлманглар. Зеро, Аллоҳнинг раҳматидан фақат кофирлар қавмигина ноумид бўлур".
(Улар бор бисотларини олишиб, яна Миср томонга равона бўлишди). (Юсуфнинг) ҳузурига киришгач, дедилар: "Эй, азиз зот, бизни ва аҳлу оиламизни очарчилик тутди. Бизлар (бу сафар) ўтмас матоҳларни олиб келдик. Бизларга ўлчов (озиқ-овқат)ни тўла бергин ва бизларга хайр-садақа қилгин. Аллоҳ, албатта, садақа берувчиларни мукофотлагай".
(Юсуф) деди: "Жаҳолатда бўлган пайтингизда Юсуф ва унинг укасига нима ишлар қилганингизни биласизларми?"
Улар: "Сен ўша Юсуфмисан?" - деб сўрадилар. У: "Ҳа, мен Юсуфман, бу эса укамдир. Аллоҳ бизга марҳамат кўрсатди. Дарҳақиқат, кимда-ким Аллоҳдан қўрқиб, сабр қилса, албатта, Аллоҳ эзгу иш қилувчиларнинг мукофотини зое қилмас", - деди.
Улар дедилар: "Аллоҳга қасамки, Аллоҳ сени бизлардан афзал қилибди. Бизлар эса, ҳақиқатан, хатога кетганлардан бўлдик".
У деди: "Бу кун сизларга айблов йўқ. Аллоҳ сизларни мағфират қилгай. У раҳм қилувчиларнинг раҳмлироғидир".
"Сизлар мана бу кўйлагимни олиб бориб, отамнинг юзига ташлангиз, шунда унинг кўзлари соғаюр. Сўнг барча аҳлу оилаларингиз билан бирга менинг олдимга келинглар".
Карвон (Мисрдан) чиқиши билан оталари (Яъқуб ўз ҳузуридаги кишиларга): "Мен Юсуфнинг бўйини сезмоқдаман. Мени ақлдан озганга чиқармасангизлар эди", - деди.
(Улар) айтдилар: "Аллоҳга қасамки, сен (ҳали ҳам) ўша эски хатойингда турибсан".
Бас, хушхабарчи келиб, уни (кўйлакни Яъқубнинг) юзига ташлагач, у кўрадиган бўлиб қолди. "Сизларга мен Аллоҳнинг (меҳрибонлиги ҳақида) сизлар билмайдиган нарсаларни билурман, демаганмидим", - деди у.
Улар дедилар: "Эй, ота, (Аллоҳдан) бизларнинг гуноҳларимизни мағфират қилишини сўрагин. Албатта, бизлар хато қилувчилардан бўлдик".
У айтди: "Албатта, Раббимдан сизларни мағфират қилишини сўрайман. Албатта, мағфират қилувчи ва меҳрибон зот Удир".
Бас, қачонки, (етиб келишиб) Юсуфнинг ҳузурига (чодирга) кирганларида, у ўзини отаонасининг қучоғига отди ва "Иншоаллоҳ, Мисрга тинч-омон киринглар", - деди.
(Кейин, Мисрга кириб Юсуфнинг саройига келганларидан сўнг) у ота-онасини ўз тахтига чиқарди ва улар (яъни, ота-она ва акалари Юсуфга) сажда қилган ҳолларида йиқилдилар. У деди: "Эй, отажон, мана шу (қирқ йил) илгари кўрган тушимнинг таъбиридир. Раббим уни рост қилди. Дарҳақиқат, у менга яхшилик қилди - мени зиндондан чиқарди, шайтон мен билан акаларим орасини бузиб иғво қилганидан кейин, мана сизларни саҳродан (Мисрга соғ-саломат ҳолингизда) келтирди. Албатта, Раббим Ўзи хоҳлаган нарсани лутф билан амалга оширувчидир. Албатта, Унинг Ўзигина билим ва ҳикмат соҳибидир.
Эй, Раббим! Менга подшоҳлик ато этдинг, яна барча гап (туш)ларнинг таъвил (таъбир)ларидан менга таълим бердинг. Эй, осмонлар ва Ерни ижод этган зот! Дунёю охиратда Ўзинг эгамдирсан. (Ажалим етганида) мусулмон ҳолимда жонимни олгин ва мени солиҳлар (қатори)га қўшгин."
(Эй, Муҳаммад,) бу Биз Сизга ваҳий қилаётган ғайб хабарларидандир. (Чунки сиз Юсуфнинг акалари) макр-ҳийла билан ўзларининг ишларини тузиб, иттифоқ қилишаётган пайтларида уларнинг ҳузурларида йўқ эдингиз.
Одамларнинг кўплари, гарчи Сиз жуда истасангиз-да, мўмин бўлмайдилар.
Сиз улардан бу (даъватингиз) учун бирор ажр (ҳақ) сўрамайсиз. У (Қуръон) фақатгина (барча) оламлар учун бир эслатмадир, холос.
Осмонлар ва Ерда қанчадан-қанча аломатлар бордир. (Лекин) улар бу оятлардан юз ўгирган ҳолларида (бепарво) ўтиб кетаверадилар.
Уларнинг аксарияти Аллоҳга фақат мушриклик ҳолларидагина "имон" келтирадилар.
Ёки улар Аллоҳнинг азобидан бирор қамраб олувчи (бало) келиб қолишидан ё тўсатдан улар сезмаган ҳолларида қиёмат қойим бўлишидан хотиржаммилар?!
Айтинг: "Менинг йўлим шу! Мен ва менга эргашганлар аниқ ҳужжат билан Аллоҳга даъват этамиз. (Ҳар қандай шерикдан) Аллоҳни пок деб биламан. (Зеро,) мен мушриклардан эмасман".
(Эй, Муҳаммад,) Биз Сиздан олдин ҳам фақат шаҳар аҳлларидан бўлган кишиларни пайғамбар қилиб, уларга ваҳий юборганмиз. Ахир, (одамлар) ер юзида саёҳат қилиб, ўзларидан аввалги (имонсиз) кимсаларнинг оқибатлари қандай бўлганини кўрсалар бўлмайдими? Тақволи бўлганлар учун, шубҳасиз, охират диёри (бу фоний дунёдан) яхшироқдир. Ақл юргизмайсизларми?!
Ҳар қачон (ўша) пайғамбарлар ноумид бўлиб: "Бизлар ёлғончи қилиндик", - деб гумон қила бошлаганларида, уларга Бизнинг ғалабамиз (ёрдамимиз) келиб, Биз хоҳлаган кишиларга нажот берилар эди. (Аммо) жиноятчилар қавмидан Бизнинг азобимиз қайтарилмас!
Дарҳақиқат, уларнинг қиссаларида ақл эгалари учун (катта) ибрат бордир. (Ушбу Қуръон) тўқиб чиқариладиган гап эмас, балки ўзидан олдинги нарсаларни (яъни, самовий китобларни) тасдиқ этувчи, унга имон келтирадиган қавм учун барча нарсаларни муфассал баён қилиб берувчи ҳидоят ва раҳмат (манбаи бўлган бир Китоб)дир.
