(O'lchov va tarozidan) urib qoluvchi kimsalar holiga voy!
Ular odamlardan (biror narsani) o'lchab olgan vaqtlarida to'la qilib oladigan,
ularga o'lchab yoki tortib bergan vaqtlarida esa urib qoladigan kimsalardir.
Ular qayta tiriluvchi ekanliklarini o'ylamaydilarmi
Ulug' kun (Qiyomat)da -
odamlar (butun) olamlar Parvardigori huzurida tik turadigan (hisob-kitob beradigan) kun-da?!
Yo'q! Albatta, fojirlarning nomai a'mollari, albatta, Sijjiynda bo'lur.
(Ey, Muhammad,) Sijjiyn nima ekanini qayerdan ham bilursiz?
(U) bitilgan kitobdir.
U Kunda inkor etuvchilar holiga voy!
Ular jazo (Qiyomat) Kunini inkor etadigan kimsalardir.
U (Kun)ni gunohga botgan har bir tajovuzkorgina inkor etar.
Qachonki, (unday kimsaga) oyatlarimiz tilovat qilinsa, u: "(Bu) avvalgilarning afsonalari", - der.
Yo'q (unday emas)! Balki, ularning dillarini o'zlarining qilmishlari (gunohlari) qoplab olgandir.
Shubha yo'qki, ular o'sha (Qiyomat) Kunida Parvardigorlari (diydori)dan to'siluvchidirlar.
So'ngra, albatta, ular do'zaxda toblanuvchidirlar.
So'ngra (ularga): "Mana shu sizlar yolg'on deb yurgan narsadir", - deyilur.
Darhaqiqat, yaxshilarning nomai a'mollari, albatta, Illiyyundadir.
(Ey, Muhammad,) Illiyyun nima ekanini qayerdan ham bilursiz?!
(U) bitilgan kitobdirki,\r\n
unga (Allohga) yaqin (farishta)lar guvoh bo'lurlar.
Albatta, yaxshilar (mo'minlar jannat) ne'matlari ichradirlar.
Ular so'rilarda, (ne'matlarga) boqurlar.
Ularning yuzlarida ne'matlarning tarovatini tanirsiz (ko'rursiz).
Ularga (jannatda) muhrlangan maydan ichirilurki,
u (may)ning muhri mushkdir. Bas, musobaqachilar mana shu (ne'mat) yo'lida musobaqa qilsinlar!
U (may)ning mijozi tasnimdandir.
(Tasnim Allohga) yaqin (banda)lar ichadigan bir chashmadir.
Darvoqe, jinoyatkor (kofir)lar imon keltirgan zotlardan (masxara) qilib kular edilar.
Qachonki, ularning oldidan o'tsalar, birbirlariga ko'z qisishib, imo-ishora qilardilar.
Qachonki, uylariga qaytsalar, (qilmishlaridan) zavqlanib qaytardilar.
Qachonki, ularni (mo'minlarni) ko'rsalar, "Ana ular, shubhasiz, yo'ldan ozgan kimsalardir", -derdilar.
Holbuki, ular (mo'minlarning) ustiga qo'riqchi qilib yuborilgan emasdilar.
Endi bugun imon keltirganlar kofirlardan kulurlar.
Ular (jannatdagi) so'rilarda (kofirlar holiga) boqib (o'tirurlar).
Kofirlar qilmishlarining jazosini oldilarmi?!