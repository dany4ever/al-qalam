Osmonlardagi va yerdagi narsalar Allohga tasbih aytdi. Va U aziz va hakimdir.
Osmonlaru yerning mulki Unikidir. U tiriltirur va o'ldirur va U har bir narsaga qodirdir.
U avval va oxir, oshkor va pinhondir. Va U har bir narsani biluvchidir.
U osmonlaru yerni olti kunda yaratib, so'ngra arshni egallagan zotdir. yerga nima kirganini ham, undan nima chiqqanini ham, osmondan nima tushganini ham unga nima chiqqanini ham biladir. U qaerda bo'lsangiz ham siz bilan birgadir. Alloh qilayotgan amallaringizni ko'rib turuvchidir.
Osmonlaru yerning mulki Unikidir va barcha ishlar Allohning O'zigagina qaytadir.
U kechasini kunduzga kiritadir, kunduzni kechasiga kiritadir va U ko'ksingizdagi narsani ham yaxshi biluvchidir.
Allohga va Uning Rasuliga iymon keltiringlar hamda sizlarni xalifa qilib qo'ygan narsalardan ehson qilinglar. Bas, sizlardan iymon keltirgan va ehson qilganlarga ulkan ajr bordir.
Sizlarga nima bo'ldiki, Allohga iymon keltirmaysizlar?! Holbuki, Payg'ambar sizlarni Robbiingizga iymon keltirishga chaqirib turibdir. U sizlardan ahd olgan edi. Agar iymon keltiruvchi bo'lsalaringiz.
U zot O'z bandasiga sizlarni zulmatlardan nurga chiqarish uchun ravshan oyatlarni tushiradir. Va, albatta, Alloh sizlarga shafqatli va rahmlidir.
Sizlarga nima bo'ldiki, Allohning yo'lida ehson qilmaysizlar?! Holbuki, osmonlaru yerning merosi Allohnikidir. Sizlardan hech kim fathdan ilgari ehson qilganlarga va urushda qatnashganlarga barobar bo'la olmaydir. Ularning darajalari fathdan so'ng ehson qilganlardan va urushda qatnashganlardan ko'ra ulug'dir. Alloh barchaga yaxshilikni va'da qilgandir. Va Alloh nima qilayotganlaringizdan xabardordir.
Allohga yaxshi qarz beradigan kishi bormi?! Bas, U zot unga bir necha marta ko'paytirib qaytaradir va unga karamli ajr bordir.
Mo'min va mo'minalarni ularning oldilarida va o'ng taraflarida nurlari harakat qilayotgan holda ko'rgan kuningda, Sizlarga bugungi kunning xushxabari daraxtlari ostidan suvlari oqib turgan jannatlardir. U joyda abadiy qolajaksiz. Bu esa, aynan ulkan yutuqdir, (deyiladir).
Munofiq va munofiqalar iymonlilarga: «To'xtab turinglar, biz ham nuringizdan bir oz olaylik», degan va ularga: «Ortingizga qayting hamda nur qidiring», deyilgan kunda. Bas, ularning orasiga eshigi bor qo'rg'on uriladir. Uning ichida rahmat, tashqarisida - oldida azobdir.
Ularga (munofiqlar): «Biz siz bilan birga emasmidik?!» deb nido qilurlar. Ular: «Xuddi shunday. Lekin sizlar Allohning amri kelguncha o'zingizni o'zingiz fitnaga duchor qildingiz, ko'z tikib kutdingiz, shubha qildingiz va sizlarni xom-xayollar g'ururga ketkazdi. Sizlarni Alloh haqida aldamchi aldab qo'ydi.
Bugun sizlardan ham, kufr keltirganlardan ham to'lov olinmas. Joylaringiz jahannamda, u sizning egangizdir. Qanday ham yomon borar joy!» - derlar.
Iymon keltirganlar uchun Allohning zikriga va nozil bo'lgan haqqa qalblari yumshash, ayni choqda, oldin kitob berilgan, so'ng muddat o'tishi bilan qalblari qotib qolgan, ko'plari fosiq bo'lganlarga o'xshamaslik vaqti kelmadimi?!
Bilinglarki, albatta Alloh o'lik yerni tiriltirur. Darhaqiqat, sizlarga oyatlarni bayon qildik, shoyadki aql yuritsangizlar.
Albatta, sadaqa qiluvchi erkagu ayol hamda Allohga qarzi hasana beruvchilarga (savob) ko'paytirib berilur. Ularga karamli ajr ham bor.
Allohga va Uning Payg'ambarlariga iymon keltirganlar, ana o'shalar, siddiqlardir. Va Robbilari huzuridagi shohidlardir. Ularning ajrlari va nurlari bor. Kufr keltirganlar va oyatlarimizni yolg'onga chiqarganlar, ana o'shalar, do'zax egalaridir.
Bilingki, albatta, bu dunyo hayoti o'yin, ko'ngil ermagi va zeb-ziynatdan, o'zaro faxrlanishdan, mol-mulkni va bola-chaqani ko'paytirishdan iboratdir. Xuddi o'simligi dehqonlarni ajablantirgan yomg'irga o'xshaydir. Keyinroq bu o'simliklar quriydir va sarg'ayganini ko'rasan. U so'ngra xas-cho'pga aylanib ketadir. Oxiratda esa qattiq azob bor, Allohdan mag'firat va rozilik bor. Bu dunyo hayoti g'ururga ketgazuvchi matodan o'zga hech narsa emas.
Robbingizning mag'firatiga va Allohga hamda Uning Payg'ambarlariga iymon keltirganlar uchun tayyorlangan, kengligi osmonu yerning kengligicha bo'lgan jannatga musobaqalashing. Ana o'sha Allohning fazli. Kimga xohlasa beradi, Alloh ulug' fazl egasidir.
Biror musibatni paydo qilmasamizdan oldin u Kitobda bitilgan bo'lur, aks holda yer yuzida va o'z shaxslaringizda sizga biror musibat yetmas. Albatta, bu ish Alloh uchun osondir.
Toki, ketgan narsaga qayg'urib, kelgan narsadan xursand bo'lmasligingiz uchun, Alloh barcha dimog'dor va maqtanchoqlarni suymaydir.
Ular baxildirlar va kishilarni ham baxillikka buyuradilar. Kim yuz o'girsa, bas, Alloh behojat va maqtalgan zotdir.
Darhaqiqat, Biz Payg'ambarlarimizni ravshan(narsa)lar ila yubordik va ular ila kitob, hamda odamlar adolatda turishlari uchun mezon tushirdik. Va temirni tushirdik - unda katta kuch-quvvat va odamlar uchun manfaatlar bor. Alloh kim O'ziga va Payg'ambarlariga g'oyibona yordam berayotganini bilishi uchun. Albatta, Alloh kuchli va azizdir.
Darhaqiqat, Nuh va Ibrohimni Payg'ambar qilib yubordik hamda Payg'ambarlikni va kitobni ikkovlarining zurriyotiga xos qildik. Ular orasida hidoyat topganlar bor, lekin ularning ko'plari fosiqlardir.
So'ngra ularning ortidan Payg'ambarlarimizni ketma-ket yubordik va Isyo ibn Maryamni ham ortlaridan yubordik hamda unga Injilni berdik. Unga ergashganlarning qalblariga mehribonlik va rahmdillikni soldik. Rohiblikni o'zlari chiqarib oldilar, Biz buni ularga farz qilmagan edik, faqat o'zlari Allohning roziligini tilab qildilar, lekin haqiqiy rioyasini qila olmadilar. Bas, ulardan iymon keltirganlariga ajrlarini berdik, lekin ularning ko'pi fosiqlardir.
Ey iymon keltirganlar! Allohga taqvo qilinglar va Uning Payg'ambariga iymon keltiringlar. U zot O'z rahmatidan sizlarga ikki hissa beradir va sizlarning yurishingizga nur beradir hamda sizlarni mag'firat qiladir. Alloh kechiruvchi, rahmli zotdir.
Toki kitob ahllari Allohning fazlidan hech narsaga qodir emasliklarini, fazl Allohning qo'lida bo'lib, xohlagan kishisiga berishini bilsinlar. Alloh ulug' fazl egasidir.