Bu kitobning nozil qilinishi azizu hakim bo'lgan Alloh tomonidandir.
Albatta, Biz senga kitobni haq ila nozil qildik. Bas, sen Allohga Unga dinni xolis qilgan holingda ibodat et.
Ogoh bo'lingkim, xolis din Allohnikidir. Undan o'zga avliyo-do'stlar tutganlar: «Biz ularga faqat bizlarni Allohga juda ham yaqin qilishlari uchungina ibodat qilurmiz», (derlar). Albatta, U zot ular orasida ixtilof etayotgan narsalar bo'yicha hukm qilur. Albatta, Alloh yolg'onchi va kofir kimsalarni hidoyat qilmas.
Agar Alloh bola tutishni istasa, albatta, O'zi yaratgan narsalardan xohlaganini tanlab olar edi. U zot pokdir. U yakka va o'ta qahrli Allohdir.
U osmonlaru yerni haq ila yaratgan, kechani kunduz ustiga o'raydigan, kunduzni kecha ustiga o'raydigan, quyosh va oyni bo'ysundiradigan zotdir. Har biri belgilangan muddatcha yurmoqda. Ogoh bo'lingkim, U azizu o'ta mag'firatli zotdir.
U sizlarni bir jondan yaratdi. So'ngra undan juftini qildi va sizlarga chorva hayvonlaridan sakkiz juftni tushirdi. U sizni onalaringiz qornida uch zulmat ichida, bir yaratishdan keyin yana boshqa yaratishga o'tkazib, asta yaratadir. Ana o'sha Alloh Robbingizdir. Barcha mulk Unikidir. Undan o'zga hech bir ibodatga sazovor zot yo'q. Bas, qayon burilib ketmoqdasiz?!
Agar kufr keltirsangiz, albatta, Alloh sizdan behojatdir. U o'z bandalarining kofir bo'lishiga rozi bo'lmas. Agar Unga shukr keltirsangiz, sizdan rozi bo'lur. Hech bir og'irlik ko'targuvchi jon o'zga jonning og'irligini ko'tarmas. So'ngra faqatgina Robbingizga qaytishingiz bor. Bas, U nima amal qilib yurganingizning xabarini berur. Albatta, U dillardagi narsalarni ham o'ta bilguvchi zotdir.
Qachonki insonni zarar tutsa, Robbiga tavba qilgan holida duo qiladir. So'ngra unga O'z fazlidan ne'mat bersa, oldin duo qilib turgan narsasini unutadir va Allohga Uning yo'lidan adashtirmoq uchun tengdoshlar qiladi. Sen: «Kufring bilan bir oz huzurlanib tur. Albatta, sen jahannam egalaridansan», deb ayt.
Yo'qsa, u kechalari ibodat qilib, sajda etgan, bedor holida oxiratdan qo'rqib, Robbi rahmatidan umidvor bo'lgan odamga tengmi?! Sen: «Biladiganlar bilan bilmaydiganlar teng bo'larmidi?!» deb ayt. Albatta, aql egalarigina eslarlar.
Sen mening tarafimdan: «Ey iymon keltirgan bandalarim, Robbingizga taqvo qiling. Bu dunyoda go'zal amal qilganlarga go'zallik bordir. Allohning yeri kengdir. Albatta, sabr qilguvchilarga ajrlari hisobsiz, to'liq berilur», deb ayt.
Sen: «Albatta, men dinni O'zi uchun xolis qilgan holimda Allohga ibodat etishimga buyurilganman.
Va men musulmonlarning avvalgisi bo'lishimga amr etilganman», deb ayt.
Sen: «Albatta, men agar Robbimga isyon etsam, ulug' kunning azobidan qo'rqaman», deb ayt.
Sen: «Dinimni O'ziga xolis qilgan holimda Allohgagina ibodat qilurman.
Bas, sizlar undan o'zga nimani xohlasangiz, o'shanga ibodat qilaveringlar» , deb ayt. Sen: «Albatta, ziyonkorlar qiyomat kuni o'zlariga va ahllariga ziyon qilguvchilardir. Ogoh bo'lingkim, ana o'sha ochiq-oydin ziyonkorlikdir», deb ayt.
Ular uchun tepalaridan ham olovdan «soyabonlar» bor, ostlaridan ham olovdan «soyabonlar» bor. Bu bilan Alloh O'z bandalarini qo'rqitur: «Ey bandalarim, menga taqvo qilinglar!» (Alloh taolo qiyomatning azoblari haqida oldindan ogohlantirib qo'yadi. Boshlariga musibat tushganda, ey Robbimiz, avvalroq aytmagan ekansan, demasinlar).
Tog'utdan, unga ibodat qilishdan chetda bo'lganlarga va Allohga qaytganlarga xushxabar bor. Bas, bir bandalarimga xushxabar ber.
Ular gapni eshitib, eng go'zaliga ergashadiganlardir. Ana o'shalar Alloh hidoyat qilganlardir. Ana o'shalar, ha, o'shalar aql egalaridir.
Yoki haqida azob so'zi haq bo'lgan kimsani— do'zaxdagi kimsani sen qutqara olurmisan?!
Lekin Robbilariga taqvo qilganlar uchun boloxonalar ustidan boloxonalar bino qilingandir. Ostlaridan anhorlar oqib turur. Allohning va'dasi shu! Alloh va'daga xilof qilmas.
Alloh osmondan suv tushirib, uni yerdagi manba'lardan yuritib qo'yganini ko'rmadingmi?! So'ngra u ila turli rangdagi ekinlarni chiqarur. Keyin u quriydir. Bas, uni sarg'aygan holida ko'rarsan. So'ngra uni quruq cho'pga aylantirur. Albattta, bunda aql egalari uchun eslatma bordir.
Alloh ko'ksini Islomga keng qilib ochib qo'ygan shaxs o'z Robbidan bo'lgan nurda emasmi?! Allohni zikr qilishdan qalblari qotib qolganlarga voy bo'lsin! Ana o'shalar ochiq-oydin zalolatdadirlar.
Alloh eng go'zal so'zni o'xshash va takrorlangan kitob etib tushirar. Undan Robbilaridan qo'rqadiganlarning terilari titrar. So'ngra ularning terilari va qalblari Allohning zikriga yumshar. Ana shu Allohning hidoyatidir. U ila Alloh xohlagan kimsani hidoyat qilur. Kimni Alloh zalolatiga ketkazsa, bas, uning uchun hidoyat qilguvchi yo'q.
Axir qiyomat kuni zolimlarga, kasb qilib yurgan narsangizni totib ko'ring, deyilganida yomon azobdan yuzi ila saqlanadigan odam (mo'min ila teng bo'larmidi)?!
Ulardan oldingilar ham yolg'onchi qilganlar, bas, ularga o'zlari sezmagan tomondan azob kelgan.
Alloh ularga bu dunyoda xorlikni totdirdi, albatta, oxirat azobi, agar bilsalar, yanada ulkan bo'lur.
Batahqiq, Biz ushbu Qur'onda odamlarga turli misollar keltirdik. Shoyadki eslasalar.
Arabcha Qur'onni egriliksiz qilib (tushirdikki), shoyadki taqvo qilsalar.
Alloh bir misol keltirur. Bir odamga talashuvchi sheriklar egadir. Salomat holidagi boshqa biriga bir kishi egadir. Ikkovlarining misoli barobarmi?! Allohga hamd bo'lsin. Yo'q, ko'plari bilmaslar.
Albatta, sen ham o'lguvchisan, ular ham o'lguvchidirlar.
So'ngra, albatta, sizlar qiyomat kuni Robbingiz huzurida tortishursizlar.
Allohga nisbatan yolg'on gapirgan va o'ziga sodiq (so'z) kelganida uni yolg'onga chiqargandan ham zolimroq kimsa bormi?! Kofirlarning joyi jahannamda emasmi?!
Sodiq (so'z)ni keltirgan va uni tasdiq qilgan esa, ana o'shalar taqvodorlardir.
Ular uchun Robbilari huzurida xohlagan narsalari bordir. Ana o'sha go'zal amal qilguvchilarning mukofotidir.
Zero, Alloh ularning qilgan eng yomon amalini o'chirib, qilib yurgan eng go'zal amallari ajri ila mukofotlar.
Alloh O'z bandasiga yetarli emasmi?! Ular seni undan boshqalar bilan qo'rqitadilar. Kimni Alloh zalolatga ketkizsa, bas, uning uchun hech bir hidoyat qilguvchi yo'q.
Kimni Alloh hidoyatga solsa, bas, uning uchun hech bir zalolatga ketkazguvchi yo'q. Alloh azizu intiqom egasi emasmi?!
Agar ulardan: «Osmonlaru yerni kim yaratdi?» deb so'rasang, albatta: «Alloh!» derlar. Sen: «Menga xabar beringlar-chi! Siz iltijo qilayotgan Allohdan boshqa narsalar, agar Alloh menga zararni iroda qilsa, o'shalar uning zararini aritguvchi bo'la olurlarmi?! Yoki menga marhamatni iroda qilsa, o'shalar Uning marhamatini tutib qolguvchi bo'la olurmi?!» deb ayt. Sen: «Menga Alloh yetarli, tavakkal qilguvchilar ungagina tavakkal qilurlar», deb ayt.
Sen: «Ey qavmim, o'z holingizcha amal qilavering. Albatta, men ham amal qilguvchiman. Bas, tezda bilursiz.
Kimga uni rasvo qiladigan azob kelajagini va kimga davomli azob tushajagini», deb ayt.
Albatta, Biz odamlar uchun senga kitobni haq ila tushirdik. Bas, kim hidoyatga yursa, o'ziga foyda. Kim zalolatga ketsa, o'ziga zarar. Sen ularga vakil-qo'riqchi emassan.
Alloh jonlarni o'limi vaqtida, o'lmaganlarini esa, uyqusi vaqtida olur. Bas, o'lishiga hukm qilganlarini ushlab qolur, qolganlarini ma'lum muddatgacha qo'yib yuborur. Albatta, bunda tafakkur qiladigan qavmlar uchun oyat-ibratlar bordir.
Yoki Allohdan o'zga shafoatchilar tutganlarmi?! Sen: «Axir ular biror narsaga ega bo'lmasalar va biror narsani anglamasalar ham-a?!» deb ayt.
Sen: «Barcha shafoat yolg'iz Allohnikidir. Osmonlaru yerning mulki-egaligi ham yolg'iz Unikidir. So'ngra Ungagina qaytarilursizlar», deb ayt.
Qachonki Allohning yolg'iz O'zi zikr qilinsa, oxiratga iymon keltirmaydiganlarning qalblari siqilib ketar. Qachonki undan o'zgalar zikr qilinsalar, birdan shodlanib ketarlar.
Sen: «Ey Allohim! Osmonlaru yerni yaratgan zot! G'oyib va oshkorni bilguvchi zot! Sening O'zing bandalarning orasida ular ixtilof qilib yurgan narsalarda hukm qilursan», deb ayt.
Agar zulm etganlarga yer yuzidagi barcha narsa va u bilan yana shu qadar narsa berilsa ham, qiyomat kuni yomon azobga to'lov qilib yuborishlari aniq. Va ularga Alloh tomonidan o'zlari xayollariga ham keltirmagan narsalar zohir bo'lur.
Va ularga o'zlari kasb qilgan narsalarning yomonligi zohir bo'lur va ularni o'zlari masxara qilib yurgan narsa o'rab olur.
Bas, qachonki insonni zarar tutsa, u bizga duo qilur. So'ngra unga Biz o'zimizdan ne'mat bersak: «Albatta, bu menga ilmim tufayli berildi», der. Yo'q! U sinovdir. Lekin ko'plari bilmaslar.
Batahqiq, buni ulardan avvalgilar ham aytgan edilar. Bas, ularning qilgan kasblari o'zlariga asqotmadi.
Bas, ularga qilgan kasblarining yomonliklari musibat bo'ldi. Anavilardan zulm qilganlariga ham tezda qilgan kasblarining yomonliklari musibat bo'lur. Ular qochib qutulguvchi ham emaslar.
Ular Alloh xohlagan kishisiga rizqni keng va tor qilishini bilmasmidilar?! Albatta, bunda iymon keltirguvchi qavmlar uchun oyat-belgilar bordir.
Sen mening tarafimdan: «Ey o'z jonlariga isrof (jabr) qilgan bandalarim, Allohning rahmatidan noumid bo'lmang! Albatta, Alloh barcha gunohlarni mag'firat etar. Albatta, uning o'zi o'ta mag'firatli va o'ta rahmli zotdir», deb ayt.
Sizga azob kelishidan oldin Robbingizga qayting va Unga taslim bo'ling. So'ngra sizga yordam berilmas.
Sizga o'zingiz sezmagan holda to'satdan azob kelib qolishidan oldin Robbingizdan sizga tushirilgan eng go'zal narsaga ergashing.
Jon: «Alloh haqida yo'l qo'ygan kamchiliklarim uchun nadomat bo'lsin. To'g'risi, men masxara qilguvchilardan bo'lgan edim», demasidan oldin...
Yoki: «Agar Alloh meni hidoyat qilganida, albatta, taqvodorlardan bo'lar edim», demasidan oldin...
Yoki azobni ko'rgan chog'ida: «Agar menga yana bir marta ortga (dunyoga) qaytish bo'lganida, go'zal amal qilguvchilardan bo'lar edim», demasidan oldin...
«Yo'q! Batahqiq, senga Mening oyatlarim keldi. Bas, sen ularni yolg'onga chiqarding, mutakabbirlik qilding va kofirlardan bo'lding!» deydi.
Qiyomat kuni Allohga nisbatan yolg'on so'zlaganlarni ko'rsang, yuzlari qop-qoradir. Yoki mutakabbirlarning joyi jahannamda emasmi?!
Alloh taqvo qilganlarga yutuqlari tufayli najot berur. Ularga yomonlik yetmas va ular xafa ham bo'lmas.
Alloh har bir narsaning yaratguvchisidir. Va U har bir narsaga vakildir.
Osmonlaru yerning kalitlari Ungagina xosdir. Allohning oyatlariga kufr keltirganlar, ana o'shalar ziyonkorlardir.
Sen: «Ey johillar! Meni Allohdan o'zgaga ibodat qilishimga buyururmisiz?!» deb ayt.
Batahqiq, senga va sendan oldin o'tganlarga ham: «Agar shirk keltirsang, albatta, amaling behuda ketur va, albatta, ziyonkorlardan bo'lursan.
Yo'q! Allohgagina ibodat qil va shukr etguvchilardan bo'l!» deb vahiy qilingan.
Ular Allohning qadrini to'g'ri taqdirlamadilar. Holbuki, yer borligicha Uning siqimidadir. Osmonlar esa, Uning qudrat qo'liga yig'ilgandir. U zot ular shirk keltirayotgan narsalardan pok va yuksakdir.
Va surga puflandi. Osmonlaru yerda kim bo'lsa, qulab o'ldi. Magar Alloh xohlaganlargina qoldi. So'ngra unga yana bir bor puflandi. Bas, to'satdan ular turib intizor bo'lurlar.
Va yer Robbi nuri ila yorishdi. Kitob qo'yildi. Payg'ambarlar va guvohlar keltirildi. Ular orasida haq ila hukm chiqarildi. Ularga zulm qilinmadi.
Va har bir jonga qilgan amali (jazo yoki mukofoti) to'liq berildi. U zot ular qilayotgan ishlarni o'ta yaxshi bilguvchidir.
Va kufr keltirganlar jahannamga guruh-guruh qilib haydaldi. Toki unga yetib kelgan chog'larida uning eshiklari ochildi va uning qo'riqchilari ularga: «Sizlarga o'zingizdan bo'lgan Payg'ambarlar kelib, Robbingiz oyatlarini tilovat qilib bermadilarmi? Sizlarni ushbu kuningizga duchor bo'lishingizdan ogohlantirmadilarmi?!» dedilar. Ular: «Ha! Lekin azob so'zi kofirlar ustiga haq bo'lgandir», dedilar.
«Jahannam eshiklaridan unda abadiy qolguvchi bo'lgan holingizda kiring», deyildi. Bas, mutakabbirlarning joyi qanday ham yomon bo'ldi.
Va Robbilariga taqvo qilganlar jannatga guruh-guruh qilib olib borildilar. Toki unga yetib kelgan chog'larida uning eshiklari ochildi va uning qo'riqchilari ularga: «Sizga salomlar bo'lsin! Xush keldingiz! Bas, unga abadiy qolguvchi bo'lgan holingizda kiring», dedilar.
Ular: «Bizlarga bergan va'dasini rost qilgan va bizga bu yerni meros qilib bergan Allohga hamdlar bo'lsin. Endi undan xohlagan joyimizni olamiz», dedilar. Bas, amal qiluvchilarning ajri qanday ham yaxshi bo'ldi!
Va farishtalarni Arshni o'rab olib Robbilariga hamd ila tasbih aytayotgan holda ko'rursan. Ular orasida haq ila hukm qilinur va: «Olamlarning Robbi Allohga hamdu sano bo'lsin!» deyildi.