Soat (qiyomat) yaqinlashdi va oy bo'lindi.
Agar bir oyat-mo'jizani ko'rsalar, yuz o'girarlar, bu o'tkinchi sehr, derlar.
Va yolg'onga chiqardilar hamda havoyi nafslariga ergashdilar. Holbuki, har bir ish o'z o'rnini topuvchidir.
Va, darhaqiqat, ularga zajri bor xabarlardan kelgan edi.
(Bu Qur'on) yetuk hikmatdir. Bas, ogohlantiruvchilar foyda bermas.
Bas, ulardan yuz o'gir! Chaqiruvchi munkar narsaga chaqirgan kunda. qabrlardan, ko'zlari qo'rqinchga to'lgan holda, xuddi yoyilgan chigirtkaga o'xshab chiqib keladilar.
Ular qabrlardan, ko'zlari qo'rqinchga to'lgan holda, xuddi yoyilgan chigirtkaga o'xshab chiqib kelurlar.
Chaqiruvchiga qarab bo'yinlarini cho'zib, shoshilib borurlar. Kofirlar, bu qiyin kun-ku, derlar.
Bulardan oldin Nuh qavmi ham yolg'onchi qilgan edi. Bas bandamizni yolg'onchiga chiqarishdi va, majnun, deyishdi. Hamda unga to'siqlar qo'yishdi.
Bas, u Robbisiga duo qilib: «Albatta, men mag'lub bo'ldim, yordam ber», dedi.
Osmon eshiklarini sharros suv bilan ochib yubordik.
Va yerdan otiltirib, buloqlar chiqardik. Bas, suvlar taqdir qilingan ish uchun birlashdilar.
Va u(Nuh)ni taxtalari va mixlari bor narsa ustiga ko'tardik.
U(kema) inkor qilingan shaxs (Nuh)ga mukofot bo'lib, Bizning inoyatimiz ila yuradir.
Va u(hodisa)ni belgi qilib qoldirdik. Qani, ibrat oluvchi bormi?
Bas, Mening azobim va ogohlantirishim qandoq bo'ldi?!
Darhaqiqat, Biz Qur'onni zikr uchun oson qildik. Bas, zikr qiluvchi bormi?!
Od (Hudni) yolg'onchiga chiqardi. Bas, Mening azobim va ogohlantirishim qandoq bo'ldi?
Biz davomli mash'um kunda ular ustiga sorsor shamolini yubordik.
U odamlarni, xuddi xurmo daraxtini tomiri bilan qo'porgandek, (erdan) uzib-uchirib tashlardi.
Bas, Mening azobim va ogohlantirishim qandoq bo'ldi?!
Darhaqiqat, Biz Qur'onni zikr uchun oson qildik. Bas, zikr qiluvchi bormi?!
Samud ogohlantiruvchilarni yolg'onga chiqardi.
Ular: «Biz o'zimizdan bo'lgan bir odamga ergashamizmi? Agar shunday bo'lsa, albatta, adashuvda va jinnilikda bo'lamiz.
Bizlarning oramizdan (kelib-kelib) unga zikr (vahiy) tushirilibdimi; Yo'q, u yolg'onchi va kekkaygandir», dedilar.
Ertaga kim yolg'onchi va kekkaygan ekanini bilurlar.
Biz ularni sinash uchun tuyani yuboruvchimiz. Ularni kuzatib tur va sabr qil.
Va ularga, albatta, suv oralarida taqsimlanganining xabarini ber. Har bir ichishga (o'z vaqtida) hozir bo'linar.
Bas, ular o'z sheriklarini chaqirdilar. U (tuyani) tutdi va so'yib yubordi.
Bas, Mening azobim va ogohlantirishim qandoq bo'ldi?!
Albatta, Biz ularga bir ovoz yubordik. Va ular qo'ra quruvchi (yiqqan) quruq shox-shabbalarga o'xshab qoldilar.
Darhaqiqat, Biz Qur'onni zikr uchun oson qildik. Bas, zikr qiluvchi bormi?!
Lut qavmi ogohlantiruvchilarni yolg'onchiga chiqardi.
Albatta, Biz ularning ustiga (tosh) bo'ron yubordik. Faqat Lut xonadoniga sahar chog'i najot berdik.
Bu Biz tarafimizdan ne'mat bo'ldi. Kimki shukr qilsa, xuddi shunday mukofotlarmiz.
Darhaqiqat, u(Lut) ularni Bizning (azobga) tutishimizdan ogohlantirgan edi. Bas, ular ogohlantirishlarga ishonmadilar.
Ular undan mehmonlarini topshirishni so'radilar. Bas, ko'zlarini ko'r qildik. Mening azobim va ogohlantirishlarimni totib ko'rsinlar.
Batahqiq, erta tongda ularni sobit, davomli azob tutdi.
Bas, Mening azoblarimni va ogohlantirishlarimni tatib ko'ringlar!
Darhaqiqat, Biz Qur'onni zikr uchun oson qildik. Bas, zikr qiluvchi bormi?!
Darhaqiqat, Fir'avn ahliga ogohlantirishlar keldi.
Ular Bizning oyatlarimizning barchasini yolg'onga chiqarishdi. Bas, Biz ularni g'olib, qudratli oluvchining olishi bilan oldik.
Sizning kofirlaringiz avvalgilaringizdan yaxshiroqmi?! Yoki samoviy kitoblarda sizlarga oqlov bormi?!
Yoki, Biz nusratga erishuvchi jamoatmiz, deyishadimi?!
U jamoa tezda yengilar va orqalariga qarab qocharlar.
Yo'q! Ularga va'da qilingan vaqt, soat(qiyomat)dir. Va soat (azobi) ulkanroq va achchiqroqdir.
Albatta, jinoyatkorlar adashuvda va olov-otashdadirlar.
Yuztuban do'zaxga sudraladigan kunlarida: «Jahannam azobini tatib ko'ring!» (deyilur).
Albatta, Biz har narsani o'lchov bilan yaratdik.
Bizning farmonimiz bir so'zdan o'zga emas. Ko'z yumguncha bo'lur.
Darhaqiqat, Biz sizga o'xshaganlarni halok qildik. Bas, buni eslovchi bormi o'zi?!
Va ularning har bir ishi kitoblardadir.
Har bir kichigu katta satrlangandir.
Albatta, taqvodorlar jannatu anhorlarda.
Sidq o'rindiqda, qudratli Podshoh huzuridadirlar.