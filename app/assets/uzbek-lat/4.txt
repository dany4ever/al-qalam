Ey odamlar! Sizlarni bir jondan yaratgan va undan uning juftini yaratib, ikkovlaridan ko'plab erkagu ayollar taratgan Robbingizdan qo'rqinglar! Nomini ishlatib bir-biringizdan so'rovda bo'ladiganingiz Allohdan va qarindoshlik (aloqalari) dan qo'rqing. Albatta, Alloh ustingizdan raqobat etuvchi zotdir.
Va yetimlarga o'z mollarini bering. Nopokni pokka almashtirmang. Ularning mollarini o'zingizning mollaringizga qo'shib yemang. Zero, bu katta gunoh bo'ladi.
Agar yetimlarga adolat qila olmaslikdan qo'rqsangiz, o'zingizga yoqqan ayollardan ikkitami, uchtami, to'rttami nikohlab oling. Agar adolat qila olmaslikdan qo'rqsangiz, bittani (oling) yoki qo'lingizda mulk bo'lganlar bilan (kifoyalaning). Mana shu jabr qilmasligingizga yaqinroqdir.
Ayollarga mahrlarini ko'ngildan chiqarib bering. Agar ular undan biror narsani chin ko'ngildan tutsalar, bas, uni yenglar. Osh bo'lsin, ofiyat bo'lsin.
Alloh (hayotingizni) turgizish (vositasi) qilgan mollaringizni esi pastlarga bermang. Ularni o'sha mollardan rizqlantiring, kiyintiring va ularga yaxshi so'zlar ayting.
Yetimlarni to nikoh (yoshiga) yetgunlaricha sinab turinglar. Agar ularning esi-hushi joyida ekanini bilsangiz, ularga o'z mollarini topshiring. U mollarni isrof ila va egalarining katta bo'lib qolishidan qo'rqib shoshilib yemang. Boy bo'lganlar iffatli bo'lsinlar. Kim kambag'al bo'lsa, to'g'rilik bilan yesin. Ularga o'z mollarini topshirayotganingizda guvohlar keltiring. Hisobchilikka Allohning o'zi kifoya qilur.
Ota-onalar va qarindoshlar qoldirgan narsada erkaklarning nasibasi bor. Ota-onalar va qarindoshlar qoldirgan narsada ayollarning nasibasi bor. U oz bo'lsin, ko'p bo'lsin–farz qilingan nasibadir.
Agar taqsimlashga qarindoshlar, yetimlar va miskinlar hozir bo'lsalar, ularni u(meros)dan rizqlantiringlar hamda ularga yaxshi gaplar aytinglar.
O'zlari zaifhol zurriyotlarini ortdan qoldirishdan qanday qo'rqsalar, (boshqalar haqida ham) shunday qo'rqsinlar. Bas, Allohdan qo'rqsinlar va to'g'ri so'z aytsinlar.
Albatta, yetimlarning molini zulm ila yeganlar, qorinlarida olovni yegan bo'ladilar. Va, shubhasiz, do'zaxga kiradilar.
 Alloh sizga farzandlaringiz haqida vasiyat etib, bir o'g'ilga ikki qiz nasibasicha berishni amr etadi. Agar ular ikkitadan ko'p (ayol) bo'lsalar, ularga u (ota) qoldirganning uchdan ikkisi. Agar qiz bitta bo'lsa, unga yarmi. Agar uning bolasi bo'lsa, u tark qilgan narsadan ota-onasining har biriga oltidan bir. Agar uning bolasi bo'lmasa va ota-onasi merosxo'r bo'lsa, onasiga uchdan bir. Agar uning aka-ukalari bo'lsa, onasiga oltidan bir. U qilgan vasiyat yoki qarzini ado etgandan so'ng, otalaringiz va bolalaringizdan qaysi birlari sizga manfaatliroq ekanini bilmassizlar. Bu Alloh joriy qilgan farzdir. Albatta, Alloh biluvchi va hikmatli zotdir.
Sizlarga xotinlaringiz qoldirgan narsaning–agar ularning bolasi bo'lmasa–yarmi tegadi. Agar ularning bolasi bo'lsa, sizga ular qoldirgan narsaning choragi tegadi. Ular qilgan vasiyatni yoki qarzlarini ado etgandan so'ng. Ularga siz qoldirgan narsaning–agar bolangiz bo'lmasa–choragi tegadi. Agar bolangiz bo'lsa, ularga siz qoldirgan narsaning sakkizdan biri tegadi. Siz qilgan vasiyatni yoki qarzingizni ado etgandan so'ng. Agar bir erkak yoki ayol kalola holida meros qoldirsa, uning birodari yoki singlisi bo'lsa, ulardan har biriga oltidan bir tegur. Agar ular bundan ko'p bo'lsalar, uchdan biriga sherikdirlar. Zarar qilmaydigan vasiyatni yoki qarzni ado etgandan so'ng. Bular Allohning vasiyatidir. Va Alloh biluvchi hamda haliym zotdir.
Ana o'shalar, Allohning chegaralaridir. Kim Allohga va Uning Rasuliga itoat etsa, uni ostidan anhorlar oqib turgan jannatga abadiy qolish uchun kiritadir. Bu esa, ulkan yutuqdir.
Kim Allohga va Uning Rasuliga isyon qilsa va Uning chegarasidan tajovuz qilsa, uni abadiy qolish uchun do'zaxga kiritadir. Va unga xorlovchi azob bordir.
Ayollaringizdan fohisha (zino) qilganlariga o'zlaringizdan to'rtta guvoh keltiring. Agar guvohlik bersalar, ularni to o'lim yetguncha yoki Alloh bir yo'l ko'rsatguncha uylarida tutib turing.
Sizlardan o'sha(Fohisha) ishni qilgan ikki erkakka ozor beringlar. Agar ikkovlari tavba qilsalar va tuzalsalar, ularni tek qo'ying. Albatta, Alloh tavbalarni qabul qiluvchi va rahmli zotdir.
Jaholat-la yomonlik qilib qo'yib, so'ngra tezda tavba qiladiganlarning tavbasi Allohning zimmasidadir. Alloh ana o'shalarning tavbasini qabul qiladi. Va Alloh biluvchi va hikmatli zotdir.
YOmonliklarni qilib yurib, birlariga o'lim yetganda, endi tavba qildim, deganlarga va kofir hollarida o'lganlarga tavba yo'q. Ana o'shalarga alamli azoblarni tayyorlab qo'yganmiz.
Ey iymon keltirganlar! Sizlarga ayollarni zulm-la merosga olish halol emas. Ochiq fohisha ish qilmasalar, bergan narsalarningizning ba'zisini olish uchun ularni zo'rlik-la ushlab turmang va ular ilayaxshilikda yashang. Agar ularni yoqtirmasangiz, shoyadki, Alloh siz yoqtirmagan narsada ko'pgina yaxshiliklarni qilsa.
Va agar xotin o'rniga boshqa xotin olmoqchi bo'lsangiz va ularning biriga haddan ziyod mehr bergan bo'lsangiz ham, undan hech narsani qaytarib olmang. Uni bo'hton va katta gunoh holida olasizmi?
Va qanday ham olursiz?! Axir, bir-biringizga qovishdingiz va ular sizdan mustahkam ahdu paymon olganlar-ku?!
Otalaringiz o'z nikohlariga olgan ayollarni siz o'z nikohingizga olmang! Avval o'tgan bo'lsa, mayli. Bu ish, albatta, fohisha, g'azabnok ish va qanday ham yomon yo'ldir!
Sizlarga onalaringiz, qizlaringiz, opa-singillaringiz, ammalaringiz, xolalaringiz, aka-ukalaringizning qizlari, opa-singillaringizning qizlari, emizgan onalaringiz, emikdosh opa-singillaringiz, xotinlaringizning onalari, o'zingiz qovushgan xotinlaringizning qaramog'ingizdagi qizlari harom qilindi. Agar u(xotin)lar bilan qovushmagan bo'lsangiz, (qizlariga uylanishingizda) gunoh yo'q. Va pushtingizdan bo'lgan o'g'illaringizning xotinlari, opa-singilni qo'shib olmog'ingiz harom qilindi. Magar avval o'tgan bo'lsa, mayli. Albatta, Alloh mahfirat qiluvchi va rahmli zotdir.
Qo'lingizga mulk bo'lib tushganlardan boshqa erli ayollar ham (harom qilindi). Bu sizlarga Allohning yozganidir. Ana o'shalardan boshqalarni poklik va zino aralashtirmagan holda mollaringiz ila talab qilmog'ingiz halol qilindi. Ulardan huzurlanishingiz sababidan mahrlarini bering. Bu farzdir. Farz mahrdan keyin o'zaro rozilik ila kelishganingiz gunoh emas. Albatta, Alloh biluvchi va hikmatli zotdir.
Sizlardan kim hur mo'minalarni nikohiga olishga imkon topmasa, qo'lingizda mulk bo'lgan mo'mina kanizaklardan (uylansin). Alloh iymoningizni biluvchi zotdir. Hammalaringiz birsiz. Ularni nikohingizga ahllarining izni ila oling. Va yaxshilik bilan mahrlarini bering. Ular pokiza, zinokor emas va o'ynash tutmagan bo'lsinlar. Erga tekkanlaridan so'ng fohisha ish qilsalar, ularga hur ayollarga beriladigan azobning yarmi beriladir. Bu buzilishdan qo'rqqanlar uchundir. Sabr qilmog'ingiz siz uchun yaxshidir. Alloh mag'firatli va rahmlidir.
Alloh sizlarga bayon qilib berishni, sizni oldingilarning yo'liga hidoyat qilishni va tavbalaringizni qabul etishni xohlaydi. Alloh biluvchi va hikmatli zotdir.
Alloh sizning tavbangizni qabul qilishni xohlaydir. Shahvatlarga ergashadiganlar esa, ulkan og'ishga moyil bo'lishingizni xohlarlar.
Alloh sizdan (yukingizni) yengillatmoqni xohlaydir. Va inson zaif yaratilgandir.
Ey iymon keltirganlar! Bir-birlaringizning mollaringizni botil yo'l bilan yemanglar. Magar o'zaro rozilik ila tijorat bo'lsa, mayli. O'zingizni o'zingiz o'ldirmang. Albatta, Alloh sizlarga rahmlidir.
Kim o'shani tajovuzkorlik va zulm ila qilsa, albatta, uni do'zaxga kiritamiz. Bu esa, Allohga osondir.
Agar qaytarilgan narsalarning kattalaridan chetda bo'lsangiz, gunohlaringizni kechiramiz va sizni yaxshi joyga kiritamiz.
Alloh ba'zingizni ba'zingizdan afzal etgan narsalarni (hasad ila) orzu etmang. Erkaklarga o'z kasbidan nasiba bor. Ayollarga o'z kasbidan nasiba bor. Allohdan fazlini so'rang. Albatta, Alloh har bir narsani biluvchi zotdir.
Ota-ona va qarindoshlar qoldirgan narsaga har bir kishi uchun merosxo'rlar qildik. Qasamingiz ila bog'langanlarga nasibasini bering. Albatta, Alloh har bir narsaga shohiddir.
Alloh ba'zilarini ba'zilaridan ustun qilgani va mollaridan sarflaganlari uchun erkaklar ayollarga rahbardirlar. Soliha ayollar–itoatkor va Allohning hifzi-himoyasi bo'yicha g'oyib(er)larining muhofazasini qiluvchilardir. Bosh ko'tarishlaridan xavf qilingan ayollarga va'z-nasihat qiling, yotoqlarida hijron qiling va uring. Agar itoat qilsalar, ularga qarshi boshqa yo'l axtarmang. Albatta, Alloh yuksak maqomli buyuk zotdir.
Agar ikkovlarining oralari buzilishidan qo'rqsangiz, erning ahlidan bir hakam va xotinning ahlidan bir hakam ajrating. Agar ular islohni iroda qilsalar, Alloh er-xotinning orasini muvofiqlashtiradi. Albatta, Alloh biluvchi va xabardor zotdir.
Va Allohga ibodat qilinglar va Unga hech narsani shirk keltirmanglar. Ota-onaga, qarindoshlarga, yetimlarga, miskinlarga, yaqin qo'shnilarga, yon qo'shnilarga, yonboshdagi sohiblarga, ko'chada qolganlarga va qo'lingizda mulk bo'lganlarga yaxshilik qilinglar. Albatta, Alloh o'zini yuqori tutuvchi va odamlar ustidan faxr qiluvchilarni xush ko'rmas.
Ular baxillik qiladigan, odamlarni baxillikka buyuradigan va Alloh ularga O'z fazlidan bergan narsalarni berkitadiganlardir. Va kofirlarga xorlovchi azobni tayyorlaganmiz.
Ular mollarini kishilar ko'rishi uchun sarflaydilar. Hamda Allohga va qiyomat kuniga iymon keltirmaydilar. Kimning yaqini shayton bo'lsa, u qanday ham yomon yaqin!
Agar Allohga va qiyomat kuniga iymon keltirsalar, Alloh ularga rizq qilib bergan narsadan nafaqa qilsalar, ularga nima zarar bo'ladi? Alloh ularni yaxshi biluvchi zotdir!
Albatta, Alloh zarracha ham zulm qilmas. Agar yaxshilik bo'lsa, bir necha bor ko'paytirur va O'z huzuridan ulug' ajr berur.
Har bir ummatdan bir guvoh keltirib, seni ularning hammasiga guvoh etib keltirgan chog'imizda hol qandoq bo'lur?!
O'sha kunda kufr keltirganlar va Rasulga isyon qilganlar yerga qorishib ketishni istarlar va Allohdan hech gapni yashira olmaslar.
Ey iymon keltirganlar! Mast holingizda–to aytayotgan gapingizni biladigan bo'lmaguningizcha, namozga yaqinlashmang va junub holingizda ham to g'usl qilmaguningizcha. Magar yo'ldan o'tuvchi bo'lsa, mayli. Agar bemor yoki safarda bo'lsangiz yoki sizdan biringiz tahoratxonadan kelsa yoxud ayollarga yaqinlashgan bo'lsangiz-u, suv topa olmasangiz, pokiza tuproq-la tayammum qiling. Bas, yuzingizga va qo'llaringizga mash torting. Albatta, Alloh afv va mag'firat qiluvchi zotdir.
Kitobdan nasiba berilganlarning zalolatni sotib olishlarini va siz yo'ldan adashishingizni istashlarini ko'rmaysizmi?
Alloh sizning dushmanlaringizni biluvchi zotdir. Valiylikka Allohning O'zi kifoya qilur. Nusrat beruvchilikka Allohning O'zi kifoya qilur.
Yahudiy bo'lganlardan kalimalarni o'z joyidan buzib-o'zgartiruvchilar bor. Ular tillarini burab va dinga ta'na yetkazib: «Eshitdik va isyon qildik, eshit, eshitmay qolgur va «Roina» derlar. Agar ular, eshitdik, va itoat qildik, eshit va bizga nazar sol, deganlarida, albatta, o'zlariga yaxshi va to'g'ri bo'lar edi. Lekin Alloh ularni kufrlari sababli la'natladi. Bas, ozginalaridan boshqalari iymon keltirmaslar.
Ey kitob berilganlar! Yuzlarni buzib, orqalariga burmasimizdan yoxud ularni shanba odamlarini la'natlaganimizdek la'natlamasimizdan oldin sizlardagi narsani tasdiqlovchi bo'lib kelgan narsaga iymon keltiring. Allohning ishi amalga oshgusidir.
Albatta, Alloh O'ziga shirk keltirilishini kechirmas. Undan boshqa gunohni, kimni xohlasa, kechirur. Kim Allohga shirk keltirsa, shubhasiz, katta gunohni to'qibdir.
O'zlarini pok qilib ko'rsatayotganlarni ko'rmaysanmi?! Yo'q! Alloh kimni xohlasa, shuni poklaydi. Va qilcha zulm qilinmaslar.
Ularning Allohga yolg'on to'qishini ko'rmaysanmi?! Shuning o'zi ham ochiq-oydin gunohlikka yetarli.
Kitobdan nasibador bo'lganlarning botilga va tog'utga iymon keltirishlarini va kufr keltirganlarni ko'rsatib: «Anavilar iymon keltirganlardan ko'ra hidoyatliroq yo'ldalar», deyishlarini ko'rmaysanmi?!
Ana o'shalarni Alloh la'natlagandir. Kimni Alloh la'natlasa, unga hech nusratchi topolmassan.
YOki ular mulkdan nasibadorlar-u, shunday taqdirda undan odamlarga zig'ircha ham bermaydilarmi?!
YOki Alloh odamlarga O'z fazlidan bergan narsalarga hasad qilmoqdalarmi? Batahqiq, Ibrohim oilasiga kitobni, hikmatni va ulug' mulkni berganmiz-ku?!
Bas, ularning ichida unga (Muhammadga) iymon keltirganlar ham bor, undan yuz o'girib kufr keltirganlar ham bor. Jahannam kuydirish azobiga kifoya qilur.
Oyatlarimizga kufr keltirganlarni, albatta, do'zaxga kiritamiz. Qachonki, terilari yetib pishganda, azobni tortishlari uchun boshqa teri almashtiramiz. Albatta, Alloh aziz va hakim zotdir.
Iymon keltirgan va solih amallarni qilganlarni, albatta, ostidan anhorlar oqib turgan jannatlarga kiritamiz. Unda abadiy boqiy qolurlar. Unda ularga pokiza juftlar bor. Va ularni quyuq soyalarga kiritamiz.
Albatta, Alloh sizlarga omonatlarni o'z ahliga erishtirishni va agar odamlar orasida hukm qilsangiz, adolat ila hukm qilishni amr qiladir. Alloh sizlarga qanday ham yaxshi va'z qilur! Albatta, Alloh eshituvchi va ko'ruvchi zotdir.
Ey iymon keltirganlar! Allohga itoat qiling, Payg'ambarga va o'zingizdan bo'lgan ishboshilarga itoat qiling. Biror narsa haqida tortishib qolsangiz, agar Alloh va oxirat kuniga iymon keltirgan bo'lsangiz, uni Allohga va Payg'ambarga qaytaring. Ana shunday qilish xayrli va oqibati yaxshidir.
Senga nozil bo'lgan narsaga va sendan oldin nozil bo'lgan narsaga iymon keltirganlarini da'vo qilayotganlarni ko'rmaysanmi?! Tog'utdan hukm so'rab berishni istaydilar. Holbuki, unga kufr keltirishga buyurilgandir. Shayton esa, ularni yo'ldan butunlay adashtirishni istaydi.
Agar ularga: «Alloh nozil qilgan narsaga va Payg'ambar huzuriga kelinglar», deyilsa, munofiqlar sendan tamoman yuz o'girganlarini ko'rasan.
Endi qilgan narsalari tufayli ularga musibat yetgandan so'ng senga kelib, Alloh ila qasam ichib: «Biz faqat yaxshilik va tavfiqni xohlagan edik», deyishlari qanday bo'ldi?
Ana o'shalarning qalblaridagini Alloh biladi. Bas, ularning qilganidan yuz o'gir! Ularga va'z qil! YOlg'iz o'zlariga yetkazib so'zla!
Qaysi bir Payg'ambarni yuborgan bo'lsak, Allohning izni ila faqat itoat qilinishi uchun yuborganmiz. Agar ular o'zlariga o'zlari zulm qilgan chog'larida huzuringga kelib, Allohga istig'for aytganlarida va Payg'ambar ham ular uchun istig'for aytganida edi, albatta, Alloh tavbalarni qabul etuvchi va rahmli zot ekanini topgan bo'lur edilar.
Yo'q, Robbingga qasamki, seni o'z oralarida chiqqan kelishmovchiliklarga hakam qilmagunlaricha, keyin, chiqargan hukmingga dillarida tanglik topmasdan, butunlay taslim bo'lmagunlaricha, zinhor mo'min bo'la olmaslar!
Agar Biz ularga, o'zlaringizni o'ldirng yoki o'zingizni diyorlaringizdan chiqaring, deb farz qilganimizda, ozginalaridan boshqasi buni qilmas edilar. Ular o'zlariga va'z qilingan narsalarni qilganlarida edi, o'zlariga yaxshi va sabotlari mustahkam bo'lar edi.
U holda, Biz ham ularga O'z huzurimizdan ulug' ajr bergan bo'lur edik.
Va ularni to'g'ri yo'lga hidoyat qilur edik.
Kim Allohga va Rasulga itoat qilsa, bas, ana o'shalar Alloh ne'mat bergan nabiylar, siddiqlar, shahidlar va solihlar bilan birgadirlar. Va ularning rafiqlari qanday ham yaxshi!
Bu–Allohdan bo'lgan fazldir va bilguvchilikda Allohning O'zi kifoya qilur.
Ey iymon keltirganlar! O'zingizni hushyor tuting va guruh-guruh bo'lib qo'zg'aling yoki to'p holingizda qo'zg'aling!
Albatta, ichingizda ortda qoladiganlar ham bor. Agar sizga musibat yetsa, u: «Alloh, O'zi menga ne'mat berdi, yaxshiyamki ular bilan birga hozir bo'lmaganim», deydi.
Agar sizga Allohdan fazl yetsa, xuddi siz bilan uning orasida do'stlik bo'lmagandek, «Qani edi men ham ular bilan bo'lganimda, ulug' zafar qozonar edim», deydi.
Oxirat uchun bu dunyo hayotini sotadiganlar Allohning yo'lida jang qilsinlar. Kim Allohning yo'lida jang qilib o'ldirilsa yoki g'olib kelsa, biz unga, albatta, ulug' ajrni berurmiz.
Nima uchun Allohning yo'lida va: «Ey Robbimiz, bizni ahli zolim shahardan chiqargin, bizga O'z tomoningdan do'st ato qilgin va O'z tomoningdan nusratchi ato qilgin», deyayotgan zaifhol erkagu ayol va bolalar yo'lida jang qilmaysizlar?!
Iymon keltirganlar Allohning yo'lida jang qilurlar. Kufr keltirganlar tog'utning yo'lida jang qilurlar. Bas, shaytonning do'stlariga qarshi jang qiling. Albatta, shaytonning hiylasi zaifdir.
Qo'lingizni tiying, namoz o'qib, zakot bering, deb aytilgan kimsalarni ko'rmaysanmi?! Ularga urush farz qilinganda, birdan, bir guruhlari odamlardan xuddi Allohdan qo'rqqandek yoki undan ham qattiqroq qo'rqishmoqda. Va: «Ey Robbimiz, bizga urushni nega farz qilding, bir oz ortga surib tursang bo'lmasmidi?!» demoqdalar. Dunyoning matohi oz, oxirat esa, taqvo qilganlarga yaxshidir. Va qilchalik zulm qilinmassizlar», deb ayt.
Qaerda bo'lsangiz ham, hattoki mustahkam qal'alarda bo'lsangiz ham, o'lim sizni topadir. Agar ularga yaxshilik yetsa, bu Allohdan, derlar. YOmonlik yetganda esa, bu sendan derlar. «Hammasi Allohdan», deb ayt! Anavi qavmlarga nima bo'ldiki, gapni tushunay demaydilar?!
Senga yetgan yaxshilik Allohdandir. Va senga yetgan yomonlik o'zingdandir. Biz seni odamlarga Payg'ambar qilib yubordik. Shohidlikka Allohning O'zi kifoya qilur.
Kim Payg'ambarga itoat qilsa, Allohga itoat qilgan bo'ladi. Kim yuz o'girsa, Biz seni ularga qo'riqchi qilib yuborganimiz yo'q.
Ular, itoat, derlar. Huzuringdan chiqqach esa, bir toifalari aytganingdan boshqaga xufyona til biriktiradilar. Alloh xufyona til biriktirgan narsalarini yozib qo'yadi. Bas, ulardan yuz o'gir va Allohga tavakkal qil. Vakillikka Allohning O'zi kifoya qilur.
Qur'onni tadabbur etib ko'rmaydilarmi?! Agar u Allohdan boshqaning huzuridan bo'lganda, undan ko'p ixtiloflar topar edilar.
Qachonki ularga eminlik yoki haq to'g'risida bir ish–xabar yetsa, uni taratadilar. Agar uni Payg'ambarga va o'zlaridan bo'lgan ishboshilarga havola qilganlarida edi, ulardan ish negizini biladiganlari uni anglab yetar edilar. Allohning fazli va marhamati bo'lmaganda, ozginangizdan boshqangiz shaytonga ergashib ketar edingiz.
Allohning yo'lida jang qil! O'zingdan boshqadan mas'ul qilinmaysan. Mo'minlarni qiziqtir. Shoyadki Alloh kufr keltirganlarning shiddatini daf qilsa. Alloh shiddati qattiq va azobi ortiq zotdir.
Kim yaxshi shafoat qilsa, undan o'z nasibasi bo'lur. Kim yomon shafoat qilsa, undan o'z naibasi bo'lur. Alloh har bir narsaning bahosini beruvchi zotdir.
Qachonki sizga bir salomlashish ila salom berilsa, siz undan ko'ra yaxshiroq alik oling yoki xuddi o'zidek javob bering. Albatta, Alloh har bir narsaning hisobini oluvchi zotdir.
Allohdan o'zga ibodatga sazovor zot yo'q. U sizlarni qoim bo'lishida hech shubha yo'q qiyomat kuni, albatta, jamlar. Kim Allohdan ko'ra rostgo'yroq?!.
Sizga nima bo'ldiki, munofiqlar haqida ikkiga bo'linasizlar, holbuki, Alloh ularni rasvo qilib qo'ydi-ku? Alloh adashtirgan kimsalarni hidoyat qilmoqchi bo'lasizlarmi? Alloh kimni adashtirgan bo'lsa, unga yo'l topa olmassan.
Ular siz ham xuddi o'zlaridek kofir bo'lib, ularga tenglashishingizni xohlarlar. Toki Alloh yo'lida hijrat qilmagunlaricha, ulardan do'st tutmang. Agar yuz o'girib ketsalar, bas, ularni tutinglar va qaerda topsangiz, o'ldiringlar. Ulardan do'st ham, yordamchi ham tutmang.
Magar, siz bilan orasida ahdnoma bor qavmga yetib borsalar yoki sizlar bilan ham, o'z qavmlari bilan ham urushish ko'ngillariga sig'masdan huzuringizga kelsalar mayli. Alloh xohlaganida, ularni sizdan ustun qilib qo'yardi va ular sizlarga qarshi urush qilardilar. Agar sizdan chetlansalar va siz bilan urushmasdan tinchlikni taklif qilsalar, Alloh sizlarga ularning ziddiga yo'l bermas.
Sizdan ham, o'z qavmlaridan ham omonda bo'lishni xohlaydigan, fitnaga qaytarilgan chog'larida unga sho'ng'iydigan boshqa birlarni ham ko'rasizlar. Agar sizdan chetlanmasalar, sizga tinchlikni taklif qilmasalar va qo'llarini tiymasalar, bas, ularni tuting va qaerda topsangiz, o'ldiring. Ana o'shandaylar ustidan sizga ochiq haq berdik.
Mo'min mo'minni o'ldirmas. Magar bilmasdan qilishi mumkin. Kimki mo'minni bilmasdan o'ldirib qo'ysa, bas, unga mo'min qulni ozod qilish va (o'lganning) ahli kechirmasalar, xun berish vojib bo'lur. Agar u sizga dushman qavmdan bo'lib, o'zi mo'min bo'lsa, mo'min qulni ozod qilish vojib bo'lur. Agar u siz bilan orasida ahdnomasi bor qavmdan bo'lsa, ahliga beriladigan xun va mo'min qulni ozod qilish vojib bo'lur. Kim topmasa, Allohga tavba uchun ketma-ket ikki oy ro'za tutish vojib bo'lur. Alloh biluvchi va hikmatli zotdir.
Kim bir mo'minni qasddan o'ldirsa, uning jazosi jahannamdir. Unda abadiy qolur. Unga Allohning g'azabi va la'nati yog'ilur. Va Alloh unga ulkan azobni tayyorlagandir.
Ey iymon keltirganlar! Allohning yo'lida jihodga chiqsangiz, aniqlab olinglar va sizga salom bergan kimsaga, mo'min emassan, demanglar. Bu dunyo hayotining o'tkinchi o'ljasini istaysizlar, Allohning huzurida esa ko'plab o'ljalar bor. Avvallari siz ham shunday edingiz, Alloh sizga ne'mat berdi. Bas, aniqlab oling. Albatta, Alloh nima qilayotganingizdan xabardordir.
Mo'minlardan beshikast bo'la turib o'tirib qolganlari bilan Allohning yo'lida mollari va jonlari ila jihod qiluvchilari barobar bo'lmaslar. Alloh mollari va jonlari bilan jihod qiluvchilarning darajasini o'tirib qoluvchilardan afzal qildi. Alloh hammaga yaxshilikni va'da qilgan. Alloh mujohidlarni o'tirib qoluvchilardan ulug' ajr ila, afzal qilgan.
O'zidan bo'lgan darajalar ila, mag'firat va rahmat ila (afzal qilgan). Va Alloh mag'firat qiluvchi va rahmli zotdir.
O'ziga zulm qiluvchi holida joni olinayotganlarga farishtalar: «Nima qilayotgan edinglar?» derlar. Ular: «Er yuzida bechora edik», derlar. Alar: «Allohning yeri keng edi-ku, hijrat qilsangiz bo'lmasmidi?!» derlar. Ana o'shalarning joyi jahannamdir. U qanday ham yomon joy!
Faqat erkaklar, ayollar va bolalardan iborat, hiylaga qodir bo'lmagan, yo'lni topa olmagan bechoralargina bundan mustasno.
Ana o'shalar, shoyadki, Alloh ularni afv etsa. Zotan, Alloh afv etuvchi va mag'firat qiluvchi zotdir.
Kim Allohning yo'lida hijrat qilsa, yer yuzida ko'pgina panohgohlar va kengchilik topadi. Kim uyidan Alloh va Rasulga hijrat qilib chiqsa-yu, so'ngra unga o'lim yetsa, albatta, uning ajri Alloh zimmasiga tushadi. Va Alloh mag'firat qiluvchi va rahmli zotdir.
yer yuzida javlon urganingizda, kufr keltirganlar sizga fitna qilishidan xavf qilsangiz, namozni qasr qilib ado etmog'ingizda gunoh yo'qdir. Albatta, kofirlar sizga ochiq dushmandirlar.
Ular ichida bo'lsang-u, namoz ado qilmoqchi bo'lsang, ulardan bir toifasi sen bilan tursin va silohlarini o'zlari bilan olsinlar. Sajda qilganlaridan keyin orqangizga o'tsinlar. Namoz o'qimagan boshqa toifa kelib sen bilan namoz o'qisin. Ehtiyot bo'lib, silohlarini o'zlari bilan olsinlar. Kufr keltirganlar silohlaringiz va matohlaringizdan g'ofil bo'lsangiz, ustingizdan birdan hamla qilishni istarlar. YOmg'irdan ozor yetsa yoki bemor bo'lsangiz, silohlaringizni qo'ymog'ingizda gunoh yo'qdir. Xushyor bo'linglar! Albatta, Alloh kofirlarga xorlovchi azob tayyorlagandir.
Namozni ado etganingizdan so'ng Allohni turgan, o'tirgan va yonboshlagan holingizda eslang. Xotirjam bo'lganingizda namozni to'liq ado eting. Albatta, namoz mo'minlarga vaqtida farz qilingandir.
U qavmni quvishda bo'sh kelmang. Agar alam chekayotgan bo'lsangiz, ular ham siz alam chekayotganingizdek alam chekmoqdalar. Siz esa, Allohdan ular umid qilmagan narsani umid qilmoqdasiz. Alloh biluvchi va hikmatli zotdir.
Albatta, Biz senga kitobni haq ila odamlar orasida senga Alloh ko'rsatganiga hukm qilishing uchun tushirdik. Sen xoinlarning yonini oluvchi bo'lma!
Allohga istig'for ayt! Albatta, Alloh mag'firatli va rahmli zotdir.
O'z jonlariga xiyonat qiladiganlarni mudofaa qilma. Albatta, Alloh xiyonatchi va gunohkor bo'lgan kimsani xush ko'rmas.
Odamlardan yashiradilar va Allohdan yashira olmaslar. Xolbuki, U O'zi rozi bo'lmaydigan gapni xufyona kelishayotganlarida ham ular ila birgadir. Va Alloh ular qilayotgan amallarni ixota qiluvchi zotdir.
Hoy, sizlar! Bu hayoti dunyoda ularning yonini oldingiz. Qiyomat kunida Alloh oldida ularning yonini kim oladi yoki kim ularga vakil bo'ladi?!.
Kim yomonlik qilsa yoki o'ziga zulm etsa, so'ngra Allohga istig'for aytsa, Allohni mag'firatli va rahmli zot topadi.
Kim gunoh qilsa, faqatgina o'z zarariga qiladi. Va Alloh biluvchi va hikmatli zotdir.
Kim xato yoki gunoh qilsa-yu, so'ngra uni beaybga ag'darsa, shubhasiz, bo'hton va ochiq gunohni o'z bo'yniga olibdi.
Agar senga Allohning fazli va rahmati bo'lmaganida, ulardan bir toifasi seni adashtirishga uringan edilar. Ular faqat o'zlarini adashtiradilar, xolos. Senga hech zarar yetkaza olmaydilar. Alloh senga kitobni va hikmatni tushirdi hamda bilmagan narsangni bildirdi. Va senga Allohning fazli ulug' bo'ldi.
Ularning ko'pgina maxfiy suhbatlarida yaxshilik yo'q, magar kim sadaqaga, yaxshilikka va odamlar orasida islohga amr qilsagina, yaxshilik bor. Kim o'sha ishni Allohning roziligi uchun qilsa, albatta, unga ulug' ajr beramiz.
Kim o'ziga hidoyat ravshan bo'lgandan keyin Payg'ambarga xilof qilsa va mo'minlarning yo'lidan boshqa yo'lga yursa, ketgan tomonga qo'yib qo'yamiz va jahannamga kiritamiz. U qandoq ham yomon joy!
Albatta, Alloh O'ziga shirk keltirilishini kechirmas. Undan boshqani, kimni xohlasa, kechiradi. Kim Allohga shirk keltirsa, shubhasiz, qattiq adashgan bo'ladi.
Ular undan boshqa faqat ayol-sanamlarga ibodat qiladilar va faqat bebosh shaytonga ibodat qiladilar.
Alloh uni la'natladi. U esa: «Qasamki, bandalaringdan ma'lum nasibani olaman.
Ularni adashtiraman, xom xayollariga solaman, ularga amr qilsam, chorvalarning quloqlarini kesarlar va ularga amr qilsam, Allohning yaratganini o'zgartirarlar», dedi. Kimki Allohni qo'yib shaytonni do'st tutsa, batahqiq, ochiq-oydin ziyonga uchraydir.
U ularga va'da beradir va xom xayollarga soladir. Shayton ularga g'ururdan boshqa narsani va'da qilmaydir.
Ana o'shalarning joylari jahannamdir. Va undan qutulish yo'lini topa olmaslar.
Iymon keltirib, yaxshi amallarni qilganlarni ostidan anhorlar oqib turgan jannatlarga kiritamiz. Unda abadiy–bardavom qolurlar. Allohning va'dasi haqdir. Allohdan rostgo'yroq zot bormi?
Sizlarning xom xayolingizchga ham emas, ahli kitoblarning xom xayolichga ham emas. Kim yomonlik qilsa, uning jazosini tortadir. Va o'ziga Allohdan o'zga do'st ham, yordamchi ham topa olmas.
Erkakmi, ayolmi–kim mo'min bo'lgan holda yaxshiliklar qilsa, ana o'shalar jannatga kirarlar va ularga qilcha ham zulm qilinmas.
Yaxshilik qiluvchi bo'lgan holida yuzini Allohga taslim qilgan va Ibrohimning to'g'ri diniga ergashgan kimsaning dinidan ham yaxshiroq din bormi? Va Alloh Ibrohimni do'st tutgan edi.
Osmonlaru yerdagi narsalar Allohga xosdir va Alloh har bir narsani ixota qilgan zotdir.
Sendan ayollar haqida fatvo so'rarlar. Sen:«Alloh sizga ular haqida va kitobda tilovat qilinadigan, siz ularga tayin qilingan narsani bermay nikohiga rag'bat qilganingiz ayollar haqida, zaifhol bolalar haqida va yetimlarga adolat qilmog'ingiz haqida fatvo beradi», deb ayt. Alloh qilgan har bir yaxshiligingizni biluvchi zotdir.
Agar ayol kishi o'z eridan nafrat va yuz o'girish sodir bo'lishidan qo'rqsa, ikkovlari o'zaro sulhga kelishishlarida gunoh yo'q. Sulh yaxshidir. Nafslar qizg'anishga hozirdir. Agar yaxshilik va taqvo qilsangiz, albatta, Alloh nima qilayotganingizdan xabardor zotdir.
Agar rosa harakat qilsangiz ham, xotinlar o'rtasida adolatli bo'la olmaysizlar. Bir yo'la moyil bo'lib ketib, (ba'zisini) muallaqga o'xshatib qo'ymang. Agar isloh va taqvo qilsangiz, albatta. Alloh mag'firatli va rahmli zotdir.
Agar ajrashsalar, Alloh O'z fazlidan har birini behojat qilur. Alloh fazli keng va hikmatli zotdir.
Osmonlaru yerdagi narsalar Allohnikidir. Batahqiq, Biz sizdan oldin kitob berilganlarga ham, sizga ham: «Allohga taqvo qilinglar», deb tavsiya qildik. Agar kufr keltirsangiz, albatta, osmonlaru yerdagi narsalar Allohnikidir. Va Alloh behojat va maqtalgan zotdir.
Osmonlaru yerdagi narsalar Allohnikidir. Vakil bo'lishga Alloh kifoyadir.
Agar u zot xohlasa, ey odamlar, sizlarni ketkazib, boshqalarni keltirur. Va Alloh bunga qodir bo'lgan zotdir.
Kim bu dunyo savobini istasa, bilsinki, Allohning huzurida ham bu dunyoning, ham u dunyoning savobi bordir. Va Alloh eshituvchi va ko'ruvchi zotdir.
Ey iymon keltirganlar! Adolat ila turing hamda agar o'zingiz, ota-onangiz va qarindoshlaringiz ziddiga bo'lsa ham, Alloh uchun to'g'ri guvohlik beruvchi bo'ling. Agar u boy bo'lsa ham, kambag'al bo'lsa ham, Alloh unga yaqinroqdir. Havoi nafsga ergashib, adolatsizlik qilmang. Agar tilingizni bursangiz yoki yuz o'girib ketsangiz, albatta, Alloh nima qilayotganingizdan xabardordir.
Ey iymon keltirganlar! Allohga, Uning Rasuliga, U O'z Rasuliga tushirgan kitobga va bundan oldin tushirgan kitobga iymon keltiring. Kim Allohga, Uning farishtalariga, kitoblariga, Payg'ambarlariga va oxirat kuniga kufr keltirsa, batahqiq, qattiq adashgan bo'ladir.
Albatta, iymon keltirganlaridan keyin kufr keltirganlar, so'ngra iymon keltirib yana kufrga ketgan va kufrida ziyoda bo'lganlarni Alloh mag'firat qilmas va to'g'ri yo'lga hidoyat etmas.
Munofiqlarga, albatta, ularga alamli azob bo'lishining bashoratini ber.
Ular mo'minlarni qo'yib, kofirlrni do'st tutadiganlardir. Ularning oldida izzat–kuch-qudrat izlaydilarmi? Albatta, izzat–kuch-qudratning barchasi Allohning huzuridadir.
Batahqiq, sizlarga kitobda: «Allohning oyatlariga kufr keltirilgan va ularni istehzo qilingan chog'da, boshqa gapga o'tmagunlaricha ular bilan o'tirmanglar», deb tushirdi. Agar o'tirsangiz, siz ham ularga o'xshashsiz. Albatta, Alloh munofiq va kofirlarning barchasini jahannamda jamlovchidir.
Ular sizlarni kuzatib turarlar. Sizlarga Alloh tomonidan fath bo'lsa: «Sizlar bilan birga emasmidik?!» derlar. Agar kofirlarga nasiba bo'lsa: «Sizlarga ustun kelib, mo'minlardan himoya qilmadikmi?» derlar. Alloh qiyomat kuni ular orasida hukm qilur. Alloh hargiz kofirlarga mo'minlar ustidan yo'l bermas.
Albatta, munofiqlar Allohni aldamoqchi bo'larlar. Holbuki, Alloh ularni «aldovchi»dir. Agar namozga tursalar, dangasalik bilan, xo'jako'rsinga turarlar va Allohni kamdan kam zikr qilarlar.
Ular orada sarsondirlar. Na anavilarga qo'shila olarlar va na manavilarga qo'shila olarlar. Alloh kimni yo'ldan adashtirsa, hargiz unga yo'l topa olmassan.
Ey iymon keltirganlar! Mo'minlarni qo'yib, kofirlarni do'st tutmang. Allohning huzurida o'z ziddingizga ochiq hujjat qilishni xohlaysizmi?!
Albatta, munofiqlar do'zaxning eng ostki qavatidadirlar va hargiz ularga bir yordamchini topa olmassan.
Magar tavba qilib, solih amallar qilgan, Allohni mahkam ushlagan va Alloh uchun dinga ixlos qo'yganlar–ana o'shalar mo'minlar ila birgadirlar. Alloh, albatta, mo'minlarga ulug' ajr berur.
Agar shukr qilsangiz va iymon keltirsangiz, Alloh sizni azoblab nima qiladi? Alloh shukr qiluvchi va biluvchi zotdir.
Alloh yomon gapni oshkor qilishni xush ko'rmaydi. Magar mazlumdan bo'lsa, mayli. Alloh eshituvchi va biluvchi zotdir.
Agar yaxshilikni oshkora yoki maxfiy qilsangiz yoki yomonlikni afv etsangiz, albatta, Alloh afvli va qodir zotdir.
Albatta, Allohga va Uning Payg'ambarlariga kufr keltiradiganlar va Alloh ila Payg'ambarlari orasida ayrimchilikni iroda qiladiganlar hamda ba'zilariga iymon va ba'zilariga kufr keltiramiz, deb ana o'shanday ora yo'lni tutishni xohlaydiganlar.
Ana o'shalar haqiqiy kofirlardir. Va kofirlarga xorlovchi azobni tayyorlab qo'yganmiz.
Allohga va Uning Payg'ambarlariga iymon keltirganlarga va ularning birortasini ham ayirmaganlarga–ana o'shalarga ajrlarini albatta berurmiz. Va Alloh mag'firatli va rahmli zotdir.
Ahli kitoblar sendan ularga osmondan kitob tushirib berishingni so'rarlar. Musodan bundan ham katta narsani so'raganlar–«Bizga Allohni oshkora ko'rsat», deganlar. Bas, zulmlari tufayli ularni chaqmoq urdi. So'ngra, ularga ochiq-oydin bayonotlar kelganidan keyin buzoqni xudo qilib oldilar. Bas, biz buni ham afv qildik va Musoga ochiq-oydin sulton berdik.
Va ahdnomalarigauvofiq ustilariga Turni ko'tardik va ularga: «Eshikdan egilib kiringlaranba ni haddingizdan oshmang», dedik. Va ulardan mustahkam ahdnoma oldik.
Ahdnomalarini buzganlari, Allohning oyatlariga kufr keltirganlari, Payg'ambarlarni nohaqdan o'ldirganlari, «qalblarimiz berk» deganlari uchun. Yo'q! Balki kufrlari sababli Alloh qalblariga muhr bosgan, ozginalaridan boshqasi iymon keltirmaslar.
Va kufrlari, Maryamga qarshi ulkan bo'hton aytganlari uchun.
«Biz Allohning Rasuli Masih Iyso ibn Maryamni o'ldirdik», deganlari uchun (ularni la'natladik). Holbuki uni o'ldirmadilar ham, osmadilar ham, lekin ularga shunday tuyuldi. U haqida ixtilofga tushganlar uning o'limidan shak-shubhadadirlar. U to'g'risida ularning bilimlari yo'q, magar gumonga ergasharlar. Uni o'ldirmaganlari aniqdir.
Balki uni Alloh O'ziga ko'tardi. Alloh aziz va hakim bo'lgan zotdir.
Xech bir ahli kitob yo'qki, unga o'limidan oldin iymon keltirmasa. Qiyomat kuni esa u ularning ziddiga guvoh bo'lur.
Yahudiy bo'lganlarga ularning zulmi, Allohning yo'lidan ko'p to'sganlari uchun o'zlariga halol qilingan narsani harom qildik.
Va qaytarilgan bo'lsalar ham, ribo olganliklari va odamlarning mollarini botil yo'l bilan yeganlari uchun. Va ularning kofirlari uchun alamli azobni tayorlab qo'ydik.
Lekin ulardan ilmda mustahkam bo'lganlari va mo'minlari senga nozil bo'lgan narsaga va sendan oldin nozil bo'lgan narsaga iymon keltirarlar. Xususan, namozni qoim qiluvchilar, zakot beruvchilar, Allohga va oxirat kuniga iymon keltiruvchilar ham. Ana o'shalarga, albatta, ulug' ajr beramiz.
Biz senga xuddi Nuh va undan keyingi Nabiylarga vahiy yuborganimizdek vahiy yubordik. Biz Ibrohim, Ismoil, Ishoq, Ya'qub, Asbot, Iyso, Ayyub, Yunus, Horun va Sulaymonlarga vahiy yubordik. Dovudga esa Zaburni berdik.
Va Biz senga bundan oldin qissalarini aytib bergan va qissalarini aytib bermagan Payg'ambarlarni yubordik. Va Alloh Muso ila o'ziga xos gaplashdi.
Bashorat beruvchi va ogohlantiruvchi Payg'ambarlarni Alloh huzurida odamlarga Payg'ambarlardan so'ng hujjat bo'lmasligi uchun yubordik. Va Alloh aziz va hakim bo'lgan zotdir.
Lekin Alloh senga nozil qilgan narsasi ila guvohlik beradi. Uni O'z ilmi ila nozil qildi. Farishtalar ham guvohlik berurlar. Guvohlikka Allohning O'zi kifoya qilur.
Kufr keltirgan va Allohning yo'lidan to'sganlar, batahqiq, qattiq adashgandirlar.
Albatta, kufr keltirganlar va zulum qilganlarni Alloh zinhor mag'firat qilmas va yo'lga hidoyat ham qilmas.
Magar jahannam yo'liga (hidoyat qiladi) va unda abadiy qolurlar. Bu Alloh uchun osondir.
Ey odamlar! Batahqiq, sizlarga Robbingizdan haq ila Payg'ambar keldi. Bas, iymon keltiring, o'zingizga yaxshi bo'ladir. Agar kufr keltirsangiz, zotan osmonlaru yerdagi narsalar Allohnikidir. Va Alloh biluvchi va hikmatli zotdir.
Ey ahli kitoblar! Diningizda haddan oshmang va Alloh haqida haqdan boshqani aytmang. Albatta, Masih Iyso ibn Maryam Allohning Payg'ambari, Maryamga ilqo qilgan kalimasi va Undan bo'lgan ruhdir. Bas, Allohga va Uning Payg'ambarlariga iymon keltiring. Uni uchta demang. To'xtang, o'zingizga yaxshi bo'ladi. Albatta, Alloh yagona ilohdir, o'zga emas U O'zining bolasi bo'lishidan pok bo'ldi. Osmonlardagi narsalar Unikidir, yerdagi narsalar Unikidir. Vakillikka Allohning O'zi kifoya qilur.
Masih ham, muqarrab farishtalar ham Allohga banda bo'lishdan zinhor bosh tortmaslar. Kim uning ibodatidan bosh tortsa va mutakabbirlik qilsa, ularning hammasini O'ziga to'playdi.
Iymon keltirib yaxshi amallarni qilganlarni esa, ajrlarini to'liq qilib berur va O'z fazlidan ham ziyoda qilur. Ammo or qilib kibrga ketganlarni alamli azob bilan azoblar va ular o'zlari uchun Allohdan o'zga do'st ham, yordamchi ham topmaslar.
Ey odamlar! Sizga Robbingizdan burhon keldi va sizga aniq nurni nozil qildik.
Allohga iymon keltirgan va Uni mahkam tutganlarni, shubhasiz, ularni o'zidan bo'lgan rahmatga va fazlga kiritadi va ularni Unga–to'g'ri yo'lga hidoyat qiladir.
Sendan fatvo so'rarlar. Sen: «Alloh sizga kalola haqida fatvo beradir», deb ayt. Agar bir odam o'lsa-yu, uning bolasi bo'lmasa, singlisi bo'lsa, unga marhumdan qolganning yarmi beriladi. Agar singilning bolasi bo'lmasa, u hamma merosni oladi. Agar singil ikkita bo'lsa, ular marhumdan qolganning uchdan ikkisini olarlar. Agar (merosxo'rlar) erkak-ayol birodarlar bo'lsalar, bir erkak ikki ayol hissasi asosida oladilar. Adashmasligingiz uchun Alloh bayon qilmoqda. Alloh har bir narsani biluvchi zotdir.