Alif. Lom. Ro. Bu kitobni senga odamlarni Robbilarining izni ila zulmatlardan nurga, aziz va maqtalgan zotning yo'liga chiqarishing uchun nozil qildik.
Alloh osmonlaru yerdagi narsalar Uniki bo'lgan zotdir. Kofirlar holiga shiddatli azobdan voy bo'lsin.
Ular bu dunyo hayotini oxiratdan afzal ko'radiganlar, Allohning yo'lidan to'sadiganlar va u(yo'l)ning egri bo'lishini xohlaydiganlardir. Ana o'shalar yiroq adashuvdadirlar.
Qaysiki Payg'ambarni yuborgan bo'lsak, bayon qilib berishi uchun o'z qavmi tili ila yuborganmiz. Bas, Alloh kimni xohlasa, zalolatga ketkazadir, kimni xohlasa, hidoyatga soladir. U aziz va hikmatli zotdir.
Batahqiq, Biz Musoni oyatlarimiz ila: «Qavmingni zulmatlardan nurga chiqar va ularga Allohning kunlarini eslat! Albatta, bunda har bir sabrli va shukrli uchun ibratlar bordir», deb yubordik.
O'shanda Muso qavmiga: «Allohning sizga bergan ne'matlarini eslang; vaqtiki, u sizni Oli Fir'avndan qutqardi. Ular sizga bardavom yomon azob berardilar. O'g'illaringizni so'yib, qizlaringizni tirik qoldirardilar. Ana o'shanda Robbingizdan buyuk sinov bordir», degan edi.
Va Robbingiz sizga: «Qasamki, agar shukr qilsangiz, albatta, sizga ziyoda qilurman. Agar kufr keltirsangiz, albatta, azobim shiddatlidir», deb bildirganini eslang.
Muso: «Agar siz va yer yuzidagi kimsalar hammangiz kufr keltirsangizlar ham, albatta, Alloh behojat va maqtalgan zotdir», dedi.
Sizga o'zingizdan oldin o'tgan Nuh, Od, Samud qavmlarining va ulardan keyingilarning, Allohdan o'zga hech kim bilmaydiganlarning, xabari kelmadimi? Ularga Payg'ambarlari ochiq-oydin hujjatlar bilan keldilar. Ular esa, qo'llarini og'izlariga qo'yib: «Biz siz bizni chaqirayotgan narsada shubhalantiruvchi shakdadirmiz!» dedilar.
Payg'ambarlari ularga: «Osmonlaru yerning yaratguvchisi bo'lmish Allohga shak bormi? U sizlarni gunohlaringizni mag'firat qilishga va o'zingizni ma'lum muddatga qoldirishga chaqirmoqda-ku!« dedilar. Ular esa: «Siz bizga o'xshash bashardan o'zga hech narsa emassiz. Bizni otalarimiz ibodat qilib yurgan narsadan to'smoqchisiz. Bas, bizga ochiq-oydin hujjat keltiring», dedilar.
Payg'ambarlari ularga: «Biz sizga o'xshash bashardan o'zga hech narsa emasmiz. Lekin Alloh O'z bandalaridan kimni xohlasa, o'shanga (Payg'ambarlik) in'om qilur. Biz o'zimizcha sizga biror hujjat keltira olmaymiz, illo Allohning izni ila. Mo'minlar faqat Allohgagina tavakkal qilsinlar.
Nima uchun biz Allohga tavakkal qilmas ekanmiz?! Holbuki, U bizni yo'limizga hidoyat qildi. Bizga bergan ozorlaringizga, albatta, sabr qilamiz. Tavakkal qiluvchilar faqat Allohgagina tavakkal qilsinlar», dedilar.
Kufr keltirganlar o'z Payg'ambarlariga: «Albatta, biz sizlarni yerimizdan chiqarib yuboramiz yoki, albatta, millatimizga qaytasizlar», dedilar. Bas, Robbilari ularga: «Albatta, Biz zolimlarni halok qilurmiz.
Va ulardan so'ng u yerga sizni joylashtirurmiz. Bu esa, maqomimdan xavf qilganlar va tahdidimdan qo'rqqanlar uchundir», deb vahiy qildi.
Fathu nusrat so'radilar va har bir jabrchi, sarkash kimsa noumidlikka uchradi.
Uning ortida jahannam bordir. Yiring suv ila sug'oriladir.
Uni yutishga urinadi-yu, yuta olmas. Unga har tomondan o'lim keladi-yu, o'la olmas. Uning ortidan esa, qattiq azob bor.
Robbilariga kufr keltirganlarning amallarining misoli, xuddi bo'ronli kunda shamol uchirib ketgan kulga o'xshaydir. Ular o'z kasblaridan biror narsaga ega bo'lmaslar. Ana o'sha uzoq adashuvning o'zidir.
Alloh osmonlaru yerni haq ila yaratib qo'yganini ko'rmadingmi? Agar istasa, sizlarni ketkazib, yangi xalq keltiradi.
Bu esa, Alloh uchun qiyin emas.
Ularning hammalari Alloh huzurida paydo bo'ldilar. Bas, zaiflar mutakabbirlarga: «Albatta, biz sizlarga tobe bo'lgan edik. Endi, sizlar ustimizdagi Allohning azobidan biror narsani yengillata olasizlarmi?» dedilar. Ular: «Agar Alloh bizni hidoyat qilganida, biz ham sizlarni, albatta, hidoyat qilar edik. Biz uchun endi, dod-voy qilamizmi yoki sabr qilamizmi, bari bir. Biz uchun qochar joy yo'q», dedilar.
Ish bitib bo'lganda shayton: «Albatta, Alloh sizga haq va'dani qilgan edi. Men esa, sizga va'da berdim-u, va'damga xilof qildim. Mening ustingizdan hech qanday hukmronligim yo'q edi. Faqat da'vat qilsam, o'zingiz menga ijobat qildingiz. Bas, meni malomat qilmang, o'zingizni malomat qiling. Men sizlarni qutqaruvchi emasman, sizlar ham meni qutqaruvchi emassizlar. Endi, men, albatta, ilgari meni sherik qilganingizni inkor qilaman. Albatta, zolimlarga, ha, ularga alamli azob bor», dedi.
Va iymon keltirib, amali solih qilganlar ostidan anhorlar oqib turgan jannatlarga kiritilurlar. Unda Robbilari izni ila abadiy qolurlar. Ularning undagi so'rashishlari «Salom»dir.
Alloh yaxshi so'zga qanday misol keltirganini ko'rmaysanmi? U xuddi bir yaxshi daraxtga o'xshaydir. Uning asli sobit turadir. Shoxlari esa, osmonda.
Robbi izni ila har doim mevalarini berib turadir. Alloh, shoyad eslasalar, deb odamlarga misollar keltiradir.
YOmon so'zning misoli, xuddi yomon daraxtga o'xshaydir. U yerdan uzilib qolgan, uning qarori yo'qdir.
Alloh iymon keltirganlarni bu dunyo hayotida ham, oxiratda ham sobit so'z ila sobitqadam qilur. Alloh zolimlarni zalolatga ketkazur. Alloh xohlaganini qilur.
Allohning ne'matini kufrga almashtirgan va qavmlarini halokat diyoriga tushirganlarni ko'rmadingmi?
Ular jahannamga kirurlar. Bu qandoq ham yomon qarorgoh!
Ular Allohning yo'lidan adashtirish uchun Unga tengdoshlar qildilar. Sen ularga: «Huzurlanib qoling! Bas, albatta, boradigan joyingiz do'zaxdir», deb ayt!
Sen iymon keltirgan bandalarimga aytgin, namozni to'la-to'kis ado etsinlar. Savdo-sotiq, og'aynigarchilik yo'q bo'lgan Kun kelmasidan oldin ularga rizq qilib bergan narsalarimizdan maxfiy va oshkor infoq qilsinlar.
Alloh osmonlaru yerni yaratgan, osmondan suv tushirib, u ila mevalarni sizga rizq qilib chiqargan, O'z amri ila dengizda suzmog'i uchun kemalarni sizga bo'ysundirgan va anhorlarni sizga bo'ysundirgan zotdir.
U sizga doimiy harakatdagi quyosh va oyni ham, shuningdek, kecha ila kunduzni ham xizmatchi qilib qo'ydi.
Va U sizga barcha so'ragan narsalaringizdan berdi. Agar Allohning ne'matlarini sanasangiz, sanog'iga yeta olmassizlar. Albatta, inson o'ta zolim va o'ta noshukrdir.
Esla, Ibrohim demishdi: «Ey Robbim, bu yurtni omonlik yurti qilgin, meni va bolalarimni sanamlarga ibodat qilishimizdan chetda qilgin.
Ey Robbim, albatta, u(sanam)lar odamlardan ko'pini adashtirdilar. Bas, kim menga ergashsa, u mendandir. Kim menga osiy bo'lsa, albatta, O'zing mag'firat qilguvchi va rahmlisan.
Ey Robbimiz, haqiqatda men o'z zurriyotimdan, sening Baytul Haroming yoniga, giyohsiz vodiyga joylashtirdim. Ey Robbimiz, namozni to'kis ado etishlari uchun Bas, O'zing odamlardan ba'zilarining qalblarini ularga talpinadigan qilgin va ularni mevalardan rizqlantirgin. Shoyad shukr qilsalar.
Ey Robbimiz, albatta, Sening O'zing maxfiy tutgan narsamizni ham, oshkor qilgan narsamizni ham yaxshi bilasan. Alloh uchun na yerdayu na osmonda biror narsa maxfiy qolmas.
Keksalik paytimda menga Ismoil va Ishoqni ato qilgan Allohga hamd bo'lsin. Albatta, Robbim duoni eshitguvchidir.
Ey Robbim, meni va zurriyotlarimni namozni to'kis ado etadiganlardan qilgin. Ey Robbimiz, duoni qabul etgin.
Ey Robbimiz, meni, ota-onamni va mo'minlarni hisob qilinadigan kuni mag'firat aylagin».
Sen hargiz, Alloh zolimlar qilayotgan narsadan g'ofil, deb gumon qilma. Faqatgina ularni ko'zlar qotib qoladigan kungacha qo'yib qo'yadi, xolos.
Ular boshlarini ko'targan holda yugururlar. Ko'zlari o'zlariga qaytmaydir. Ko'ngillari esa, bo'm-bo'sh bo'lur.
Sen odamlarni ularga azob keladigan Kundan ogohlantir. O'shanda zulm qilganlar: «Ey Robbimiz, bizni ozgina vaqt qo'yib turgin, Sening da'vatingni qabul qilamiz va Payg'ambarlarga ergashamiz», derlar. Bundan oldin sizlarga zavol yo'qligiga qasam ichmagan edingizmi?!
Va o'ziga zulm qilganlarning maskanlariga joylashmadingizmi? Sizga ularni qanday qilganimiz ravshan bo'lmadimi? Sizga misollar keltirmadikmi?
Darhaqiqat, ular o'z makrlarini qildilar. Holbuki, ularning makrlari, garchi makrlaridan tog'lar zavolga uchraydigan bo'lsa ham, Allohning huzuridadir.
Sen, Alloh Payg'ambarlariga bergan va'dasiga xilof qiluvchi, deb gumon qilma. Albatta, Alloh aziz va intiqom egasidir.
Er boshqa yerga va osmonlar ham boshqa osmonlarga almashtiriladigan, yolg'iz va qahhor Alloh huzurida paydo bo'lishadigan Kunda bo'ladi.
Va u kunda jinoyatchilarni kishanlar ila to'plangan hollarida ko'rasan.
Ularning kiyimlari qora moydan bo'lib, yuzlarini olov qoplagandir.
Alloh har bir jonga qilgan kasbiga yarasha jazo berishi uchundir. Albatta, Alloh tez hisob qilguvchidir.
Bu(Qur'on) odamlar uchun, ularning u ila ogohlantirilishlari, U yagona iloh ekanini bilishlari va aql egalari eslashlari uchun bayonotdir.