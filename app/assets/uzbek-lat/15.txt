Alif. Loom. Ro. Ushbular kitobning va ravshan Qur'onning oyatlaridir.
Hali, kufr keltirganlar musulmon bo'lishni ham istab qolurlar.
Ularni tek qo'y, yeb-ichib, huzurlanib, umidlar ila mashg'ul bo'lib yuraversinlar. Bas, tezda bilurlar.
Biz ma'lum bitiksiz hech bir shaharni halok etganimiz yo'q.
Hech bir ummat o'z ajalidan o'zib keta olmas va ortda ham qola olmas.
Ular: «Ey zikr nozil qilingan kishi, albatta, sen majnunsan.
«Agar rostgo'ylardan bo'lsang, bizga farishtalarni keltirsang-chi», derlar.
Biz farishtalarni faqat haq ila tushururmiz, xolos. U holda ularga qarab turilmas.
Albatta, zikrni Biz nozil qildik va, albatta, uni Biz muhofaza qilurmiz.
Batahqiq, sendan oldin ham avvalgilar guruhlariga (Payg'ambar) yuborganmiz.
Ularga qaysi bir Payg'ambar kelsa, uni masxara qilmasdan qo'ymas edilar.
Shunga o'xshash Biz uni jinoyatchilar qalbiga solarmiz.
Unga (Qur'onga) iymon keltirmaslar. Batahqiq, avvalgilarning sunnati-odati shundoq o'tgandir.
Agar ularga osmondan bir eshik ochsagu undan chiqib tursalar ham.
Ular: «Albatta, ko'zlarimiz bog'landi, balki biz sehrlangan qavmdirmiz», derlar.
Batahqiq, Biz osmonlarda burjlar qilib qo'ydik va uni nazar soluvchilar uchun ziynatlab qo'ydik.
Uni har bir quvilgan shaytondan muhofaza qildik.
Magar birortasi o'g'rilikcha quloq ossa, ravshan olov uning ortidan tushar.
Biz yerni yoyib, ustiga baland tog'larni tashlab qo'ydik va unda o'lchangan turli narsalarni o'stirib qo'ydik.
Va unda sizlar uchun maosh vositalarini va siz rizqini bera olmaydigan kimsalarni qilib qo'ydik.
Hech bir narsa yo'qki, uning xazinalari Bizning huzurimizda bo'lmasa. Biz uni faqat ma'lum miqdorla nozil qilurmiz.
Biz shamollarni urchituvchilar etib yubordik. Bas, osmondan suv tushirib, u ila sizlarni serob qildik. Sizlar uni to'plab oluvchi emassiz.
Albatta, Biz O'zimiz tiriltirurmiz va Biz merosxo'rlarmiz.
Batahqiq, sizdan oldin kelganlarni bildik. Batahqiq, keyin kelganlarni ham bildik.
Albatta, sening Robbing O'zi ularni mahsharga jamlar. Albatta, U hikmatli va ilmli Zotdir.
Batahqiq, Biz insonni quruq loydan, o'zgartirilgan qora balchiqdan yaratdik.
Va jinlarni bundan oldin samum olovidan yaratdik.
Sen Robbingning farishtalarga: «Albatta, men quruq loydan, o'zgartirilgan qora balchiqdan bashar yaratguvchidirman.
Bas, qachonki uni to'g'rilab bo'lganimda va ichiga O'z ruhimdan puflaganimda, unga sajda qilgan holingizda yiqiling», deganini esla.
Bas, farishtalar barchalari sajda qildilar.
Magar Iblis sajda qiluvchilar bilan birga bo'lishdan bosh tortdi.
U zot: «Ey iblis! Senga ne bo'ldi, sajda qiluvchilar bilan birga bo'lmasligingga?» dedi.
U: «Sen quruq loydan, o'zgartirilgan qora balchiqdan yaratgan basharga sajda qila olmasdim», dedi.
U zot:«Bas, sen undan chiq! Albatta, sen quvilgansan!
Va, albatta, senga to jazo kunigacha la'nat bo'lur!» dedi.
U: «Ey Robbim, meni ular qayta tiriladigan kungacha qo'yib qo'ygin», dedi.
U zot: «Albatta, sen qo'yib qo'yilganlardansan.
Ma'lum vaqt kunigacha», dedi.
U: «Ey Robbim, meni zalolatga ketkazganing sababidan, albatta, men ularga yer yuzida (gunohlarni) ziynatlab ko'rsataman va, albatta, ularning hammasini ig'vo qilaman.
Magar, ulardan tanlangan bandalaringni (adashtira olmayman)», dedi.
U zot: «Ushbu zimmamdagi to'g'ri yo'ldir:
Albatta, Mening bandalarim ustida sening sultoning yo'qdir, magar senga ergashgan gumrohlargagina bordir.
Albatta, jahannam ularning barchasining va'da qilingan joyidir.
Uning yetti eshigi bordir. Har bir eshik uchun ulardan taqsimlangan bo'lagi bordir» dedi.
Albatta, taqvodorlar jannatlar va chashmalardadir.
«U(jannatlar)ga tinchlik, omonlik ila kiringlar» (deyilur).
Ularning dillaridagi g'illi-g'ishtlarni chiqarib tashladik. So'rilarda bir-birlariga boqib, do'st bo'lgan hollarida o'ltirurlar.
Ularni u joyda charchoq tutmas va ular undan chiqariluvchi ham emaslar.
Bandalarimga xabar bergil: «Albatta, Mening O'zim g'ofuru rohiymdirman».
Va, albatta, azobim alamli azobdir.
Ularga Ibrohimning mehmonlari xabarini ber.
Uning huzuriga kirganlarida: «Salom», dedilar. U: «Albatta, biz sizlardan qo'rqmoqdamiz», dedi.
Ular: «Qo'rqma, biz senga o'ta bilimdon o'g'ilning xushxabarini berurmiz», dedilar.
U: «Meni keksalik tutganida, xushxabar berasizlarmi? Nimaning xushxabarini beryapsizlar o'zi?» dedi.
Ular: «Biz senga haq ila bashorat berdik. Bas, sen noumid bo'luvchilardan bo'lma», dedilar.
U: «Faqat zalolatga ketgan kishilargina o'z Robbining rahmatidan noumid bo'lurlar», dedi.
U: «Ey elchilar, nima ish ila yuborildingiz?» dedi.
Ular: «Biz jinoyatchi qavmlarga yuborildik.
Magar Lut ahliga emas. Albatta, Biz ularning hammasini qutqarguvchilarmiz.
Faqat uning xotinigina istisnodir. Uning, albatta, qoluvchilardan bo'lishini taqdir qildik», dedilar.
Elchilar Lut ahliga kelganlarida...
U: «Albatta, siz notanish qavmsiz», dedi.
Ular: «Yo'q! Biz senga ular shak qilayotgan narsa ila keldik.
Senga haq ila keldik va albatta, bizlar rostgo'ylardurmiz.
Ahling ila kechaning bir bo'lagida yo'lga chiq, sen ularning ortidan kuzatib bor. Sizlardan hech birlaringiz ortga qaramasin. Amr qilingan tomoningizga ketaveringlar», dedilar.
Va unga ushbu amrni vahiy qildik: «Albatta, anavilarning orqasi subh chog'i kesilajakdir».
Va shahar ahli sevinib, yetib keldilar.
U: «Bular mening mehmonlarim, axir. Meni sharmanda qilmanglar.
Va Allohdan qo'rqinglar! Meni xor qilmanglar», dedi.
Ular: «Biz seni olamlardan qaytarmaganmidik?!» dedilar.
U: «Agar (bu ishni) qiluvchi bo'lsangiz, anavu qizlarim bor», dedi.
Sening umring ila qasamki, albatta, ular o'z sarxushliklarida tentiramoqdalar.
Bas, ularni quyosh chiqish paytida dahshatli qichqiriq tutdi.
Bas, Biz (bu shaharning) ostini ustin qildik va ular ustiga loyi qotgan toshlar yog'dirdik.
Albatta, bunda farosatli kishilar uchun oyat-belgilar bordir.
Albatta, u(shahar) boqiy yo'l ustidadir.
Albatta, bunda mo'minlar uchun oyat-ibrat bordir.
Albatta, bir-biriga kirishib ketgan daraxtzor egalari zolimlardan bo'lganlar.
Bas, Biz ulardan intiqom oldik. Albatta, ularning ikkovlari ham ochiq yo'l ustidadir.
Batahqiq, Hijr egalari Payg'ambarlarni yolg'onchiga chiqardilar.
Va ularga oyatlarimizni berdik. Bas, yuz o'giruvchi bo'ldilar.
Ular tog'dan o'yib uy yasab, omonlikda yurar edilar.
Bas, subhidam chog'ida ularni qattiq qichqiriq tutdi.
Qilgan kasblari ularga biron foyda bermadi.
Biz osmonlaru yerni va ulardagi narsalarni haq ila yaratdik. Albatta, qiyomat kelguvchidir. Bas, sen go'zal shaklda yuz o'gir.
Albatta, Robbing yaratguvchi va bilguvchi zotdir.
Va, batahqiq, senga yetti takrorlanuvchini va Ulug' Qur'onni berdik.
Biz ulardan ba'zi guruhlarni bahramand qilgan narsalarga (havas-la) nazar solma! Ular uchun xafa ham bo'lma! Mo'minlarga qanotingni pastlat!
Va: «Albatta, men ochiq-oydin ogohlantirguvchiman», deb ayt.
Xuddi taqsimlovchilarga tushirganimizga o'xshash.
Qur'onni parcha-parcha qilganlarga.
Bas, Robbing ila qasamki, ularning hammasidan, albatta, so'rarmiz.
Qilib yurgan ishlari haqida.
Bas, senga amr etilgan narsani yuzaga chiqar va mushriklardan yuz o'gir.
Albatta, Biz senga istehzo qiluvchilardan kifoya qilurmiz.
Ular Alloh bilan birga boshqa iloh (sherik) qilurlar. Bas, tezda bilurlar.
Albatta, Biz ularning aytayotganlaridan sening diling siqilishini yaxshi bilamiz.
Bas, Robbing hamdi ila tasbih ayt va sajda qilguvchilardan bo'l.
Va senga aniq narsa (o'lim) kelgunicha Robbingga ibodat qil.