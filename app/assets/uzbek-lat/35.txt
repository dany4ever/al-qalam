Hamdu sano osmonlaru yerni yo'qdan bor qilgan, farishtalarni ikki, uch, to'rt qanotli elchilar qilgan Allohga bo'lsin. U zot maxluqotlarda nimani xohlasa, ziyoda qiladir. Albatta, Alloh har bir narsaga qodirdir.
Alloh odamlarga ne rahmatni ochsa, bas, uni tutib qolguvchi bo'lmas. U zot tutib qolgan narsani Undan keyin qo'yib yuborguvchi bo'lmas. U zot azizu hakiymdir.
Ey odamlar! Allohning sizga bergan ne'matlarini eslang! Allohdan boshqa sizlarga osmon va yerdan rizq beradigan xoliq bormi? Undan o'zga ibodatga sazovor zot yo'q. Bas, qayon ketmoqdasiz?!
Agar seni yolg'onchiga chiqarsalar, bas, sendan oldin ham Payg'ambarlar yolg'onchi qilinganlar. Barcha ishlar Allohga qaytarilur.
Ey odamlar! Albatta, Allohning va'dasi haqdir. Bu dunyo hayoti sizlarni g'ururga ketkazmasin. Sizlarni o'ta g'ururga ketkazguvchi Alloh haqida aldab qo'ymasin.
Albatta, shayton sizga dushmandir. Bas, uni dushman tuting. U o'z guruhini faqat o'ta qizigan do'zaxga ega bo'lishlariga chaqiradi.
Kufr keltirganlarga shiddatli azob bordir. Iymon keltirib, solih amallarni qilganlarga mag'firat va ulkan ajr bordir.
Axir, qilgan yomon amali o'ziga ziynatlab ko'rsatilib, uni go'zal deb bilgan odam?! Albatta, Alloh xohlagan kimsani zalolatga ketkazur, xohlagan kimsani hidoyatga solur. Bas, ularga joning hasrat-la achinmasin. Albatta, Alloh nima qilayotganlarini yaxshi bilguvchidir.
Alloh shamollarni yuborgan zotdir. Bas, ular bulutni qo'zg'atur. Biz uni o'lik yurt tomon haydab, u bilan yerni o'lib yotganidan keyin tiriltiramiz. Tirilish ham shunga o'xshashdir.
Kimki izzat istasa, bas, barcha izzat Allohnikidir. Unga xush kalomlar yuksalur va solih amal ko'tarur uni. Makr ila yomonliklar qilganlarga shiddatli azob bordir. Ana o'shalarning makri botil bo'lur.
Alloh sizlarni tuproqdan, so'ngra nutfadan yaratib, keyin juft-juft qilib qo'ydi. Qaysi bir urg'ochi nimaga homilador bo'lsa, nimani tug'sa, faqat Uning ilmi bilan bo'lur. Har bir umr ko'rguvchiga umr berilishi yoki uning umrining qisqartilishi albatta kitobda bordir. Albatta, bu Allohga osondir.
Daryo-dengiz ikkisi teng bo'la olmas. Bunisi totli, chanqoq bosar, ichish osondir. Bunisi esa sho'r, taxirdir. Siz har biridan toza go'sht yeysiz va taqinchoq chiqarib taqursiz. Va Uning fazlidan talab qilishingiz uchun u(suv)ni yorib ketayotgan kemalarni ko'rursiz. Shoyadki, shukr qilsangiz.
U zot kechani kunduzga, kunduzni kechaga kiritur, quyosh va oyni beminnat xizmatkor qilib qo'ygandir. Har biri belgilangan muddatgacha yuradir. Ana shu Alloh–Robbingizdir. Mulk Unikidir. Undan o'zga iltijo qilayotganlaringiz esa, danak po'stlog'iga ham molik emaslar.
Agar ularga duo qilsangiz, duoingizni eshitmaslar. Gap eshitsalar ham, sizga javob bera olmaslar. Qiyomat kuni esa, sizning ularni shirk keltirganingizni inkor eturlar. O'ta xabardor zotdek hech kim senga xabar bera olmas.
Ey odamlar! Sizlar Allohga muhtojdirsiz. Alloh esa, O'zi behojat va maqtalgan zotdir.
Agar U zot xohlasa, sizni ketkazib, yangi bir xalqni keltirur.
Va bu Alloh uchun qiyin emas.
O'zi yukli jon o'zga jonning yukini ko'tara olmas. Yuki og'ir jon o'z yukiga (boshqani) chaqirsa-da, undan hech bir narsa ko'tarilmas. Garchi (chaqirilgan) qarindosh bo'lsa ham. Sen faqat g'aybdagi Robbilaridan qo'rqadigan va namozni to'kis ado etganlarni ogohlantirursan. Kim poklansa, O'zi uchun poklanur. Qaytish Allohgadir.
Ko'r bilan ko'zi ochiq teng bo'lmas.
Zulumotlar bilan nur ham.
Soya bilan jazirama ham.
Tiriklar bilan o'liklar teng bo'lmas. Albatta, Alloh xohlagan kimsaga eshittirur. Sen qabrlardagi kimsalarga eshittirguvchi emassan.
Sen faqat ogohlantirguvchisan, xolos.
Albatta, Biz seni haq ila xushxabarchi va ogohlantirguvchi etib yubordik. Qaysi bir ummatki bo'lsa, unda ogohlantirguvchi bo'lgan.
Agar seni yolg'onchi qilsalar, bas, batahqiq, ulardan oldin o'tganlar ham yolg'onchi qilganlar. Holbuki, Payg'ambarlari ularga ravshan mo'jizalar, sahifalar va nurli kitob keltirgan edilar.
So'ngra kufr keltirganlarni tutdim. Bas, Mening inkorim qandoq bo'ldi?!
Allohning osmondan suv tushirganini ko'rmadingmi? Bas, u ila turli ranglardagi mevalarni va tog'lardan ham yo'l-yo'l, oq hamda qizilning turli ranglarini va qop-qoralarini chiqardik.
Shuningdek, odamlardan, hayvonlardan va chorvalardan ham turli ranglardagilarini chiqardik. Allohdan bandalari ichidan faqat olimlarigina qo'rqarlar. Albatta, Alloh aziz va o'ta mag'firatli zotdir.
Albatta, Allohning kitobini tilovat qiladiganlar, namozni to'kis ado etib, Biz ularga rizq qilib bergan narsalardan maxfiy va oshkora infoq qilganlar, hargiz kasodga uchramaydigan tijoratdan umidvor bo'lurlar.
Chunki U zot ularga ajrlarini to'liq qilib berur va O'z fazlidan ziyoda ham qilur. Albatta, U o'ta mag'firatli va o'ta shukr qilguvchidir.
Biz senga vahiy qilgan kitob ayni haqdir, o'zidan oldingi narsani tasdiqlovchi bo'lgandir. Albatta, Alloh O'z bandalaridan o'ta xabardor va ularni o'ta ko'rguvchidir.
So'ngra bu kitobni O'z bandalarimizdan tanlab olganlarimizga meros qildik. Bas, ulardan o'ziga o'zi zulm qiluvchilari bor, ulardan o'rtachalari bor va ulardan Allohning izni ila yaxshiliklarga o'zuvchilar ham bor. Ana shu ayni ulug' fazldir.
Ular adn jannatlariga kirurlar. Unda tillo bilakuzuklar va injular ila bezatilajaklar. Unda liboslari ipakdir.
Ular: «Bizdan g'am-qayg'uni ketkazgan Allohga hamdu sano bo'lsin. Albatta, Robbimiz o'ta mag'firatli va o'ta shukr qilguvchidir.
U zot bizlarni O'z fazli ila bir turar joyga joylashtirdiki, u yerda bizga charchoq ham yetmas, horg'inlik ham yetmas», derlar.
Kufr keltirganlarga jahannam otashi bordir. Ularga na o'lishlari uchun hukm qilinmas va na ulardan u (jahannam)ning azobidan yengillatilmas. Har bir kofirni shundoq jazolarmiz.
Ular u yerda: «Ey Robbimiz! Bizlarni chiqar! Qilib yurgan amallarimizdan boshqa, solih amallar qilurmiz!» deb dodu faryod solurlar. «Sizlarga eslaydigan odam eslagudek umr bermagan edikmi?! Sizlarga ogohlantirguvchi kelmagan edimi?! Bas, endi, totiyveringlar! Zolimlarga hech bir yordamchi yo'qdir» (deyilur).
Albatta, Alloh osmonlaru yerning g'aybini bilguvchidir. Albatta, U dillardagi sirlarni ham o'ta bilguvchidir.
U zot sizlarni yer yuzida xalifalar qilib qo'ygandir. Kim kufr keltirsa, uning kofirligi o'ziga zarar. Kofirlar uchun kufrlari Robbilari huzurida g'azabdan boshqani ziyoda qilmas. Kofirlar uchun kufrlari ziyondan boshqani ziyoda qilmas.
Sen: «Menga Allohdan boshqa iltijo qilayotgan sheriklaringizning xabarini bering-chi?! Menga ko'rsatinglar-chi ular yerda nimani yaratdilar?! Yoki ularning osmonlar (ishida) sherikliklari bormi?! Yoki Biz ularga kitob berganmizu, ular undan biron hujjatga ega bo'lganlarmi?! Yo'q!!! Zolimlar bir-birlariga aldovdan boshqani va'da qilmaslar», deb ayt.
Albatta, Alloh osmonlaru yerni qulab tushishlaridan ushlab turur. Agar ular qulaydigan bo'lsalar, Undan o'zga hech kim ularni ushlab tura olmas. Albatta, U o'ta halim va o'ta mag'firatli bo'lgan zotdir.
Ular jon-jahdlari bilan, agar o'zlariga ogohlantiruvchi kelsa, har qanday ummatdan ko'ra hidoyatli bo'lishlari haqida Alloh nomi ila qasam ichar edilar. Qachonki ogohlantiruvchi kelganida, ularda nafratdan boshqani ziyoda qilmadi.
Er yuzida mutakabbirlik va yomon makr uchun (qildilar). Yomon makr esa, faqat o'z egasiga qaytadir. Ular faqat ilgarigilarning sunnatiga intizor bo'lmoqdalar, xolos. Allohning sunnatiga hargiz badal topa olmassan. Allohning sunnatiga hargiz o'zgartirish topa olmassan.
Ular yer yuzida sayr qilib yurib o'zlaridan oldin o'tganlarning oqibati qandoq bo'lganiga nazar solmaydilarmi?! Holbuki o'shalar bulardan ko'ra quvvatlari ko'p bo'lgan edilar. Na osmonlarda va na yerda biror narsa Allohni ojiz qoldira olmas. Albatta, U zot o'ta ilmli va o'ta qodirdir.
Agar Alloh odamlarni qilganlariga yarasha oladigan bo'lsa, yer ustida qimir etgan jonivorni qo'ymas edi. Lekin ularni belgilangan muddatgacha qo'yib qo'yur. O'sha ajallari kelganda esa... Bas, albatta, Alloh bandalarini ko'rib turguvchi zotdir.