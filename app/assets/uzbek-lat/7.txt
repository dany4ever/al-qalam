Alif. Laam. Miim. Sood.
Bu senga u ila ogohlantirishing uchun va mo'minlarga eslatma etib nozil qilingan kitobdir. Ko'nglingda undan tanglik bo'lmasin.
Sizlarga Robbingizdan nozil qilingan narsaga ergashinglar! Undan boshqa valiy-do'stlarga ergashmanglar. Juda oz eslaysizlar.
Qanchadan-qancha shahar-qishloqlarni halok qildik. Bas, azobimiz ularga tun uyqusida yoki kun uyqusida keldi.
Bas, Bizning azobimiz kelgan chog'ida ularning da'volari: «Albatta, biz zolimlardan bo'lgan edik», deyishlaridan boshqa narsa bo'lmadi.
Bas, Biz, albatta, Payg'ambar yuborilganlardan ham va, albatta, Payg'ambarlardan ham so'rarmiz.
Bas, ularga ilmiy ravishda qissa qilib berurmiz. Holbuki, Biz g'oyib bo'lmagan edik.
O'sha kuni (amallarni) tortish haqdir. Bas, kimning tortilgan (amallari) og'ir kelsa, ana o'shalar najot topguvchilardir.
Va kimning tortilgan (amallari) yengil kelsa, bas, ana o'shalar Bizning oyatlarimizga zulm qilib, o'zlariga ziyon etganlardir.
Batahqiq, Biz sizlarga yer yuzida imkon berdik va unda maishat (vositalari) qildik. Juda oz shukr etarsizlar.
Va batahqiq, Biz sizlarni yaratdik, keyin sizlarga suvrat berdik. So'ngra esa, farishtalarga: «Odamga sajda qiling», dedik. Bas, ular sajda qildilar. Magar Iblis sajda qiluvchilardan bo'lmadi.
U zot: «Senga amr etganimda sajda qilishingdan nima to'sdi?» dedi. U: «Men undan yaxshiman, meni o'tdan yaratding va uni loydan yaratding», dedi.
U zot: «Bas, undan (jannatdan) tush! Sen uchun unda mutakabbirlik qilib yurish yo'q. Bas, chiq! Albatta, sen xoru zor bo'lguvchilardansan», dedi.
U: «Menga ular qayta tiriltiriladigan kungacha muhlat ber», dedi.
U zot: «Albatta, sen muhlat berilganlardansan», dedi.
U: «Meni ig'voga uchirganing sababli, albatta, men ularni To'g'ri yo'lingda to'sib o'tiraman».
So'ngra ularning oldilaridan, orqalaridan, o'ng tomonlaridan va chap tomonlaridan kelaman. Va ularning ko'plarini shukr qiluvchi holda topmssan», dedi.
U zot: «Undan mazammatga uchragan va quvilgan holingda chiq!!! Ulardan kim senga ergashsa, albatta, jahannamni sizlarning hammangiz bilan to'ldiraman», dedi.
Ey Odam, sen jufting bilan jannatni maskan tut. Ikkovingiz xohlagan joyingizdan yeng. Ammo mana bu daraxtga yaqinlashmanglar. Uning sababidan zolimlardan bo'lib qolmanglar.
Bas, shayton ikkovlarining berkitilgan avratlarini ochish uchun ularni vasvasa qildi va: «Robbingiz sizni ushbu daraxtdan faqat ikkovingiz farishta bo'lmasligingiz yoki abadiy qolmasligingiz uchungina man qildi», dedi.
Ularga: «Albatta, men sizlarga nasihat qiluvchilardanman», deb qasam ichdi.
Bas, ularni aldov ila past(holat)ga tushirdi. Ikkovlari daraxtdan tatib ko'rishganda, avratlari o'zlariga ko'rinib qoldi va o'zlariga jannat barglaridan to'siq to'qiy boshladilar. Shunda Robbilari ularga nido qilib: «Sizlarni ana o'sha daraxtdan qaytargan emasmidim va, albatta, shayton ikkovingizga ochiq-oydin dushmandir, demaganmidim?!» dedi.
Ikkovlari: «Ey Robbimiz, biz o'zimizga zulm qildik. Agar Sen bizni mag'firat qilmasang va bizga rahm qilmasang, albatta, ziyon ko'rganlardan bo'lamiz», dedilar.
U zot: «Bir-biringizga dushman bo'lgan holingizda tushinglar. Sizlarga yer yuzida qarorgoh bor va ma'lum vaqtgacha foydalanish bor», dedi.
U zot: «Unda hayot kechirasizlar, unda o'lasizlar va undan qayta chiqarilasizlar», dedi.
Ey Odam bolalari, batahqiq, sizlarga avratingizni to'sadigan libos va ziynat libosini nozil qildik. Taqvo libosi, ana o'sha yaxshidir. Ana o'shalar Allohning oyat-belgilaridandir. Shoyadki eslasalar.
Ey Odam bolalari, shayton ota-onangizni o'zlariga avratlarini ko'rsatish uchun ustlaridan liboslarini yechib, jannatdan chiqarganidek, sizni ham fitnaga solmasin. Albatta, u va uning yordamchilari sizni siz ko'rmaydigan tomondan ko'radi. Biz, albatta, shaytonlarni iymon keltirmaydiganlarga do'st qilganmiz.
Ular qachon fohisha ish qilsalar: «Ota-bobolarimiz ushbuni qilayotganini ko'rdik. Buni bizga Alloh buyurgan», derlar. sen: «Alloh, albatta, fahsh ishlarga buyurmas. Alloh sha'niga bilmaydigan narsangizni aytasizmi?!» degin.
Sen: «Robbim adolatga amr qildi. Har bir ibodatda yuzingizni to'g'ri tuting. Uning diniga ixlos etgan holda duo qiling. Sizlarni avvalda qanday yaratgan bo'lsa, o'sha holda qaytarsizlar», deb ayt.
Bir guruhni hidoyat qildi. Boshqa guruhga yo'ldan ozish haq bo'ldi. Chunki ular Allohni qo'yib shaytonlarni o'zlariga do'st tutdilar. Hamda o'zlarini, albatta, hidoyat topganlar, deb hisoblaydilar.
Ey Odam bolalari, har bir ibodat chog'ida o'z ziynatingizni oling. yeb-iching va isrof qilmang. Chunki U zot isrof qiluvchilarni sevmas.
Sen: «Alloh O'z bandalariga chiqargan ziynatlarni va pokiza rizqlarni kim harom qildi?!» deb ayt. «Ular hayoti dunyoda iymon keltirganlarga, qiyomat kunida esa faqat o'zlariga xosdir», deb ayt. Biladigan qavmlar uchun oyatlarni mana shunday mufassal bayon qilamiz.
«Robbim faqatgina oshkora va yashirin fahsh ishlarni, gunohlarni, nohaq tajovuzkorlikni va Allohga hech qanday hujjat tushirmagan narsalarni sherik qilib olishingizni hamda Allohga nisbatan bilmagan narsani aytishni harom qilgan, xolos», deb ayt.
Har bir ummatning ajali bor. Ajallari kelgan vaqtida biror soatga ketga ham, oldinga ham sura olmaslar.
Ey Odam bolalari, agar sizlarga o'zingizdan bo'lgan Payg'ambarlar kelib, oyatlarimni so'zlaganda, bas, kim taqvo qilsa va yaxshi amal qilsa, ularga xavf yo'qdir va ular xafa ham bo'lmaslar.
Oyatlarimizni yolg'onga chiqarganlar va ulardan kibr qilganlar, ana o'shalar do'zax egalaridir. Ular unda abadiy qolurlar.
Allohga nisbatan yolg'on to'qigan yoki Uning oyatlarini yolg'onga chiqargan kimsadan ham zolimroq odam bormi?! Ana o'shalarga kitobdan nasibalari yetadir. Bizning elchilarimiz kelib ularning jonlarini olayotib: «Allohdan o'zga ibodat qilayotgan narsalaringiz qani?» derlar. Ular: «Bizdan g'oib bo'lishdi», derlar va o'z ziyonlariga, kofir bo'lganlarini aytib, guvohlik berarlar.
U zot: «Sizdan oldin o'tgan, jin va insdan bo'lgan ummatlar bilan do'zaxga kiring», der. Qachonki qaysi bir ummat (do'zaxga) kirsa, sherigini la'natlar. Biroq u yerda hammalari topishganlarida, keyingilari avvalgilarini (malomat qilib): «Ey Robbimiz, bizni anavilar adashtirgan edilar. Ularga do'zax azobini ikki barobar qilib ber», derlar. U zot: «Hammaga ham ikki barobar, lekin bilmassizlar», der.
Avvalgilar keyingilarga: «Sizlarni bizdan afzallik tomoningiz yo'q. Qilgan kasbingizga yarasha azobni tortaveringlar», derlar.
Albatta, oyatlarimizni yolg'onga chiqarganlar va ulardan kibr qilganlarga osmon eshiklari ochilmas va ular tuya igna teshigidan o'tmaguncha jannatga kirmaslar. Jinoyatchilarni mana shunday jazolaymiz.
Ularga jahannamdan to'shak va ustlariga choyshab bor. Zolimlarni mana shunday jazolaymiz.
Iymon keltirib, yaxshi amallarni qilganlar–Biz hech bir jonni toqatidan tashqari narsaga taklif qilmaymiz–ana o'shalar jannat egalaridir. Ular unda abadiy qolurlar.
Va ko'ksilaridagi g'illu g'ashlarni chiqarib oldik, ostilaridan anhorlar oqib turibdi. Ular: «Bizni shunga hidoyat qilgan Allohga hamdlar bo'lsin, agar Alloh bizni hidoyat qilmaganda, o'zimiz yo'l topa olmas edik. Robbimizning elchilari haqni keltirdilar», dedilar. Va ularga: «Mana shu jannatingizni qilgan amallaringiz tufayli meros qilib oldingiz», deb nido qilinur.
Va jannat egalari do'zax egalariga: «Biz Robbimiz bizga va'da qilgan narsaning haq ekanini topdik. Sizlar ham Robbingiz va'da qilgan narsaning haq ekanini topdingizmi?!» deb nido qiladir. Ular: «Ha!» derlar. Bas, ular o'rtalarida bir jarchi: «Zolimlarga Allohning la'nati bo'lsin!!!
Allohning yo'lidan to'sadigan, uni buzishni istaydigan va oxiratga kofir bo'luvchilarga!!!» deb jar soladir.
Oralarida a'rof-to'siq bor, u devorlar ustidagi kishilar hammalarini siymolaridan tanirlar. Tama' qilgan hollarida kirmay turgan jannat egalariga: «Sizga salom bo'lsin», deb nido qilarlar.
Qachonki ko'zlari do'zax egalari tomon burilib qolsa: «Ey Robbimiz, bizni zolim qavmlar bilan birga qilmagin», derlar.
A'rof egalari siymolaridan taniydigan kishilariga nido qilib: «To'plaganingiz va qilgan kibru havoingiz sizga asqotmabdi-ku!
Sizlar: Alloh ularga rahmat yetkazmas, deb qasam ichganingiz ana ularmi?!
Do'zax egalari jannat egalariga: «Bizga ham suvdan yoki Alloh sizga rizq qilib bergan narsadan to'kinglar», deb nido qilarlar. Ular: «Albatta, Alloh bularni kofirlarga harom qilgan.
Dinlarini o'yin-kulgi qilib olgan va hayoti dunyo g'ururiga ketganlarga», derlar. Bas, bu Kunda ular bugungi holga duchor bo'lishlarini unutganlari va oyatlarimizni inkor qilganlaridek, Biz ham ularni unutamiz.
Batahqiq, Biz ularga ilm ila mufassal qilingan, iymon keltirgan qavm uchun hidoyat va rahmat bo'lgan kitobni keltirdik.
Ular uning ta'vilini–oqibatini kutmoqdalar, xolos. Uning ta'vili kelgan kunda ilgari uni unutganlar: «Robbimizning Payg'ambarlari haq ila kelgan ekanlar. Endi bizga shafoat qiluvchilar bormi, shafoat qilsalar yoki ortga qaytarilsagu qilgan amallarimizdan boshqacha amallarni qilsak», derlar. Batahqiq, ular o'zlariga ziyon qildilar va to'qib olgan narsalari ulardan g'oyib bo'ldi.
Albatta osmonlaru yerni olti kunda yaratgan, so'ngra Arshni egallagan Robbingiz kecha ila kunduzni qoplaydir. Uni shoshilib quvlaydir. Quyosh, oy va yulduzlarni O'z amriga bo'ysundirilgan qilib yaratdi. Ogoh bo'ling, yaratish va amr qilish uning O'ziga xosdir. Olamlarning Robbi–Alloh buyukdir.
Robbingizga tazarru' ila va maxfiy duo qiling. Zotan, U haddan oshuvchilarni sevmas.
Va isloh qilingandan keyin yer yuzida fasod qilmang va Undan qo'rqib tama' ila duo qiling. Albatta, Allohning rahmati yaxshilik qiluvchilarga yaqindir.
U O'z rahmatidan oldin shamollarni xushxabar qilib yuboradigan Zotdir. Qachonki, ular og'ir bulutlarni ko'tarib keltirgach, u ila o'lik yurtni sug'oramiz. Undan suv tushirib, o'sha ila turli mevalar chiqaramiz. O'liklarni ham shunday qilib chiqaramiz. Shoyadki eslasangizlar.
Pok yurtning nabototi Robbining izni ila chiqadir. Nopok bo'lgani esa, faqat qiyinchilik ila chiqadir. Shukr keltirgan qavmlar uchun oyatlarimizni shunday xilma-xil bayon qilurmiz.
Batahqiq, Biz Nuhni o'z qavmiga yubordik. Bas, u: «Ey qavmim, Allohga ibodat qilinglar. Sizlarga Undan o'zga iloh yo'q. Albatta, men sizlarning buyuk kunning azobiga giriftor bo'lishingizdan qo'rqaman», dedi.
Uning qavmidan bo'lgan zodagonlar: «Albatta, biz seni ochiq-oydin zalolatda ekaningni ko'ryapmiz», dedilar.
U: «Ey qavmim, menda zalolat yo'q. Balki men olamlarning Robbidan Payg'ambarman.
Sizlarga Robbimning yuborganlarini yetkazaman, nasihat qilaman va Alloh tomonidan siz bilmagan narsani bilaman.
O'zingizdan bo'lgan bir kishiga, sizlarni ogohlantirish uchun va taqvo qilib, shoyad rahmatga erishsangiz deb Robbingizdan eslatma kelganidan ajablanasizlarmi?!» dedi.
Bas, uni yolg'onchiga chiqardilar. So'ng Biz uni va u bilan birga bo'lganlarni kemada qutqardik va oyatlarimizni yolg'onga chiqarganlarni g'arq qildik. Chunki ular ko'r qavm edilar.
Va Odga o'z birodari Hudni (yubordik). U: «Ey qavmim, Allohga ibodat qilinglar. Sizlarga Undan o'zga iloh yo'q. Taqvo qilmaysizlarmi?!» dedi.
Uning qavmidan kufr keltirgan zodagonlar: «Albatta, biz seni esi pastlikda ko'rib turibmiz va albatta biz seni yolg'onchilardan deb bilamiz», dedilar.
U: «Ey qavmim, menda esi pastlik yo'q. Lekin men olamlarning Robbidan Payg'ambarman.
Sizlarga Robbimning yuborganlarini yetkazaman va men sizlarga ishonchli nasihatgo'yman.
O'zingizdan bo'lgan bir kishiga sizlarni ogohlantirish uchun Robbingizdan eslatma kelganidan ajablandingizmi?! Sizlarni Nuh qavmidan keyin xalifa qilganini va xilqatingizda kuch-quvvatni ziyoda qilganini eslang. Allohning ne'matlarini eslang. Shoyadki, najot topsangiz», dedi.
Ular: «Sen bizga yolg'iz Allohning O'ziga ibodat qilishimiz va ota-bobolarimiz ibodat qilgan narsalarni tark etishimiz uchun keldingmi?! Agar rostgo'ylardan bo'lsang, bizga va'da qilayotgan narsangni keltir!» dedilar.
U: «Batahqiq, ustingizga Robbingiz tomonidan azob va g'azab tushdi. Men bilan Alloh hech bir hujjat tushirmagan, o'zingiz va ota bobolaringiz qo'yib olgan nomlar haqida tortishasizlarmi?! Bas, intizor bo'lib turinglar! Men ham sizlar bilan intizor bo'luvchilardanman», dedi.
Bas, unga va u bilan birga bo'lganlarga O'z rahmatimiz ila najot berdik va oyatlarimizni yolg'onga chiqarganlarning ketlarini uzdik. Ular mo'min emas edilar.
Va Samudga o'z birodari Solihni (yubordik). U: «Ey qavmim, Allohga ibodat qilinglar. Sizlarga Undan o'zga iloh yo'q. Sizga Robbingizdan hujjat keldi. Mana bu Allohning tuyasi sizlarga oyat-belgidir. Uni Allohning yerida tek qo'yinglar. Unga yomonlik yetkazmanglar. Yana sizni alamli azob tutmasin-a!
Va sizlarni Oddan keyin xalifa qilganini va sizga yer yuzida imkon berib, tekisliklarida qasrlar qurib, tog'lardan uylar o'yganlaringizni eslang. Allohning ne'matlarini eslang va yer yuzida fasod-la buzg'unchilik qilmang!» dedi.
Uning qavmidan mutakabbir bo'lgan zodagonlar, zaifhol bo'lganlardan iymon keltirganlariga: «Solihni Robbidan Payg'ambar qilib yuborilgan, deb bilmoqdamisiz?!» dedilar. Ular: «Albatta, biz u ila yuborilgan narsaga iymon keltiruvchilarmiz» dedilar.
Mutakabbir bo'lganlar: «Albatta, biz siz iymon keltirganga kofirmiz», dedilar.
Bas, tuyani so'ydilar, Robbilari amrida tajovuzkorlik qilishdi va: «Ey Solih, agar rostgo'ylardan bo'lsang, bizga va'da qilayotgan narsangni keltir!» dedilar.
Bas, ularni shiddatli zilzila oldi va joylarida o'tirib qoldilar.
Keyin, U ulardan yuz o'girdi va: «Ey qavmim, batahqiq, men sizga Robbimning yuborganini yetkazdim va nasihat qildim. Lekin siz nasihat qiluvchilarni sevmas ekansiz», dedi.
Va Lutni (yubordik). Uning o'z qavmiga: «Sizdan oldin olamlarda hech kim qilmagan fohisha ishni qilasizlarmi?!
Albatta, sizlar ayollarni qo'yib, erkaklarga shahvat ila yaqinlik qilmoqdasizlar. Yo'q! Sizlar isrofchi qavmsiz!» deganini esla.
Qavmning javobi: «Ularni qishlog'ingizdan chiqarib yuboring, chunki ular juda ham pokiza bo'laveradigan odamlar ekan», deyishlaridan boshqa narsa bo'lmadi.
Bas, unga va ahliga najot berdik. Magar xotini halok bo'lguvchilardan bo'ldi.
Va Biz ularning ustidan «yomg'ir» yog'dirdik. Jinoyatkorlarning oqibati qanday bo'lganiga nazar sol!
Va Madyanga o'z birodarlari Shuaybni (yubordik). U: «Ey qavmim, Allohga ibodat qiling. Sizga Undan o'zga iloh yo'q. Batahqiq, sizga Robbingizdan hujjat keldi. Bas, o'lchov va tarozuni to'liq ado eting, odamlarning narsalaridan kamitib qolmang va yer yuzida uning islohidan keyin buzg'unchilik qilmang. Agar mo'min bo'lsangiz, shunday qilmog'ingiz o'zingiz uchun yaxshidir.
Har ko'chada o'tirib olib qo'rqitmang. Allohning yo'lidan Unga iymon keltirganlarni to'smang va u(yo'l)ni egri bo'lishini istamang. Oz bo'lgan chog'ingizda sizni ko'paytirib qo'yganini eslang. Buzg'unchilarning oqibati qanday bo'lganiga nazar soling.
Agar sizdan bir toifa men ila yuborilgan narsaga iymon keltirgan va boshqa toifa iymon keltirmagan bo'lsa, bas, Alloh oramizda hukm qilguncha sabr qilinglar. U hukm qiluvchilarning yaxshisidir», dedi.
Uning qavmidan mutakabbir bo'lgan zodagonlar: «Ey Shuayb, yoki, albatta, seni va sen bilan birga iymon keltirganlarni o'z qishlog'imizdan chiqaramiz, yoki o'z millatimizga qaytasizlar», dedilar. U: «Garchi yomon ko'ruvchi bo'lsak ham-a?!
Agar sizning millatingizga Alloh bizga undan najot bergandan so'ng qaytsak, batahqiq, Allohga nisbatan yolg'on to'qigan bo'lamiz. Biz uchun unga qaytish mutlaqo mumkin emas, magar Robbimiz–Alloh xohlasagina (mumkin). Robbimiz hamma narsani o'z ilmi ila qamrab olgandir. Allohga tavakkal qildik. Ey Robbimiz, biz bilan qavmimizning oramizni haq ila ochgin. Sen ochuvchilarning yaxshisidirsan», dedi.
Uning qavmidan bo'lgan, kufr keltirgan zodagonlar: «Agar Shuaybga ergashsangiz, u holda, albatta, ziyon ko'ruvchidirsiz», dedilar.
Bas, ularni shiddatli zilzila oldi va joylarida o'tirib qoldilar.
Shuaybni yolg'onchiga chiqarganlar xuddi u yerda yashamagandek bo'ldilar. Shuaybni yolg'onchiga chiqarganlar, o'shalar ziyon ko'ruvchilar bo'ldilar.
Keyin U ulardan yuz o'girdi va: «Ey qavmim, batahqiq, sizga Robbimning yuborganlarini yetkazgan edim hamda sizga nasihat qilgan edim. Qanday qilib kofir qavmlarga qayg'uray», dedi.
Qaysi bir qishloqqa Payg'ambar yuborsak, albatta, uning ahlini tazarru' qilishlari uchun zararlar va musibatlar ila tutganmiz.
So'ngra yomonlikni yaxshilikga almashtirganmiz. Toki ko'payishib va «ota-bobolarimizga ham qiyinchilik va xursandchilik yetgan edi», deganlarida, ularni o'zlariga sezdirmay to'satdan tutganmiz.
Agar qishloqlar ahllari iymon keltirganlarida va taqvo qilganlarida edi, Biz, albatta, ularga osmonu yerdan barakotlarni ochib qo'yar edik. Lekin ular yolg'onga chiqardilar, bas, ularni qilgan kasblari tufayli tutdik.
Qishloqlar ahli ularga Bizning balo-qazoyimiz tunda, uxlayotgan hollarida kelishidan xotirjammilar?!
Qishloqlar ahli ularga Bizning balo-qazoyimiz choshgohda, o'ynayotgan hollarda kelishidan xotirjammilar?!
Allohning makridan xotirjam bo'ldilarmi?! Allohning makridan faqat ziyon ko'ruvchi qavmlargina xotirjam bo'larlar.
Erga uning ahlidan keyin merosxo'r bo'lganlarga, agar xohlasak, gunohlari tufayli ularga musibat yetkazishimiz va qalblariga muhr bosib, eshitmaydigan qilib qo'yishimiz ayon bo'lmadimi?!
Biz senga ana o'sha qishloqlarning xabarlarini qisqa qilib aytib bermoqdamiz. Batahqiq, ularga Payg'ambarlari ochiq-oydin hujjatlar bilan keldilar. Ammo ular oldin yolg'onga chiqargan narsalariga iymon keltirmadilar. Alloh shunday qilib kofirlar qalbiga muhr bosdi.
Ularning ko'plarida ahdga vafo ko'rmadik. Agar ularning ko'plarini topsak ham, fosiqlikda topdik.
So'ngra ularning ortidan Musoni O'z oyatlarimiz ila Fir'avn va uning zodagonlariga yubordik. Bas, u(oyat)larga zulm qildilar. Buzg'unchilarning oqibati qanday bo'lishiga nazar sol.
Muso: «Ey Fir'avn, albatta, men olamlarning Robbidan Payg'ambarman.
Menga Alloh haqida haqdan boshqani aytmaslik lozimdir. Batahqiq, men sizlarga Robbingizdan ochiq-oydin hujjat keltirdim. Men ila Bani Isroilni qo'yib yubor», dedi.
U: «Agar oyat-mo''jiza keltirgan bo'lsang, rostgo'ylardan bo'lsang, keltir uni», dedi.
Asosini tashlagan edi... banogoh u aniq ajdar bo'ldi.
Va qo'lini chiqargan edi... banogoh u nazar soluvchilarga oppoq bo'lib ko'rindi.
Fir'avn qavmidan bo'lgan zodagonlar: «Albatta, bu bilimdon sehrgardir!
Sizlarni yeringizdan chiqarishni xohlaydi. Bas, nimaga amr qilasizlar?» dedilar.
Ular: «Uni va akasini qo'yib turgin-da, shaharlarga to'plovchilarni yubor.
Hamma bilimdon sehrgarlarni senga olib kelsinlar», dedilar.
Sehrgarlar Fir'avnga kelib: «Agar biz g'olib bo'lsak, albatta, mukofot olsak kerak?» dedilar.
U: «Ha. Va, albatta, mening yaqin kishilarimdan bo'lursizlar», dedi.
Ular: «Ey Muso, yoki sen tashla, yoki biz tashlovchi bo'laylik», dedilar.
U: «Sizlar tashlanglar», dedi. Ular tashlaganlarida, odamlarning ko'zini sehrladilar, qo'rqitdilar va zo'r sehr ko'rsatdilar.
Biz Musoga: «Asongni tashla», deb vahiy yubordik. Birdan u ular uydirayotgan narsani yuta boshladi.
Bas, haq qaror topdi va ularning qilayotganlari botil bo'ldi.
O'sha yerda yengildilar va beobro' bo'ldilar.
Va sehrgarlar sajdaga tashlanib:
«Olamlarning Robbiga.
Muso va Horunning Robbiga iymon keltirdik», dedilar.
Fir'avn: «Men sizga izn bermay turib unga iymon keltirdingizmi?! Albatta, bu sizning shahardan uning ahlini chiqarish uchun qilgan makringizdir. Hali bilasiz.
Albatta, oyoq-qo'llaringizni qarama-qarshi tomonidan kesaman va hammangizni osaman», dedi.
Ular: «Albatta, biz Robbimizga qaytguvchimiz.
Sen bizdan faqat Robbimizning oyatlari kelganda ularga iymon keltirganimiz uchungina o'ch olmoqdasan! Ey Robbimiz, ustimizdan sabr to'kkin va musulmon holimizda vafot ettirgin», dedilar.
Fir'avn qavmidan bo'lgan zodagonlar: «Seni va xudolaringni tark qilsa ham, Muso va uning qavmini yer yuzida buzg'unchilik qilishlariga yo'l qo'yib berasanmi?» dedilar. U: «O'g'illarini o'ldiramiz va ayollarini tirik qoldiramiz va, albatta, biz ular ustidan qahr o'tkazuvchimiz», dedi.
Muso o'z qavmiga: «Allohdan yordam so'ranglar va sabr qilinglar. yer Allohniki, uni bandalaridan kimni xohlasa, o'shanga meros qilib beradi. Va oqibat taqvodorlarnikidir», dedi.
Ular: «Sen bizga kelmasingdan oldin ham, kelganingdan keyin ham ozor tortdik», dedilar. U: «Shoyadki Robbingiz dushmanlaringizni halok etib, sizlarni yer yuziga xalifa qilib, qanday amal qilishingizga nazar solsa», dedi.
Biz Fir'avn ahlini, shoyad eslasalar, deb (qahatchilik) yillar va mevalar tanqisligi ila tutdik.
Ular o'zlariga yaxshilik yetganda: «Bunga biz haqdormiz», dedilar. Agar ularga yomonlik yetsa, Muso va u bilan birga bo'lganlardan shumlandilar. Ogoh bo'lsinlarkim, ularning shumliklari Allohning huzuridan boshqa joyda emas. Lekin ko'plari bilmaydilar.
Ular: «Har qancha oyat keltirib bizni sehrlamoqchi bo'lsang ham, biz senga iymon keltirguvchi emasmiz», dedilar.
Bas, ularning ustidan to'fon, chigirtka, mita, baqa va qonlarni ochiq-oydin va mufassal belgilar qilib yubordik. Bas, ular mutakabbirlik qildilar va jinoyatchi qavm bo'ldilar.
Qachonki ustilariga azob tushsa: «Ey Muso, senga bergan ahd hurmati, Robbingga duo qil, agar bizdan azobni ko'tarsang, albatta, senga iymon keltiramiz va Bani Isroilni sen bilan qo'yib yuboramiz», der edilar.
Qachonki ustilaridagi azobni o'zlari yetib boradigan muddatga ko'tarsak, qarabsanki, qasamlarini buzib turibdilar.
Bas, ulardan intiqom oldik. Oyatlarimizni yolg'onga chiqarganlari va ulardan g'ofil bo'lganlari uchun ularni dengizga g'arq qildik.
Va xo'rlanib yurgan qavmni esa, O'zimiz barakali qilgan yerning mashriqiyu mag'ribiga merosxo'r qildik. Sabr qilganlari uchun Robbingning go'zal so'zlari Bani Isroilga batamom bo'ldi. Fir'avn va uning qavmi qurgan narsalarni va ular yuksaltirgan narsalarni vayron qildik.
Va Bani Isroilni dengizdan olib o'tdik. Bas, ular o'z sanamlariga berilib sig'inayotgan qavm ustiga keldilar. Ular: «Ey Muso, bizga ham xuddi ularning xudolariga o'xshash xudo qilib ber», dedilar. U: «Albatta, siz johil qavm bo'layotibsiz.
Axir, anavilar etib turgan narsa halokatdir va qilayotgan ishlari botildir», dedi.
U: «Sizlarga Allohdan o'zgani xudo qilib beraymi?! Holbuki, U sizlarni olamlardan afzal qilgan zot-ku!» dedi.
Sizlarni yomon azoblarga qo'yayotgan, o'g'illaringizni o'ldirib, qizlaringizni tirik qoldirayotgan Fir'avn ahlidan qutqarganimizni eslang! Va bu ishda Robbingizdan ulug' sinov bordir.
Va Muso bilan o'ttiz kechaga va'dalashdik. Keyin esa, uni o'n (kecha) bilan tugal qildik. Bas, Robbining belgilagan vaqti to'liq qirq kecha bo'ldi. Muso akasi Horunga: «Qavmimda mening o'rnimni ol, yaxshi ish qil, buzg'unchilarning yo'liga ergashma», dedi.
Muso miyqotimizga kelib, Robbi unga gapirganida, U: «Robbim, menga (jamolingni) ko'rsatgin, senga nazar solay», dedi. U zot: «Meni hech ko'ra olmassan. Lekin toqqa nazar sol, agar u makonida sobit tura olsa, bas, Meni ko'rasan», dedi. Robbi toqqa tajalliy qilganida, uni titilgan holga keltirdi va Muso hushidan ketib yiqildi. Hushiga kelgach: «Sen poksan, Senga tavba qildim. Men mo'minlarning avvalgisiman», dedi.
U zot: «Ey Muso, Men seni odamlar ichidan Payg'ambarligim va gaplashishim ila tanlab oldim. Bas, senga bergan narsamni ol va shukr qiluvchilardan bo'l!» dedi.
Va unga lavhlarda hamma narsadan mav'iza va har bir narsaning tafsilotini yozib berdik. «Bas, ularni quvvat ila tut va ahlingga buyur, ularning eng yaxshilarini olsinlar. Endi sizlarga fosiqlarning diyorini ko'rsataman», dedik.
Endi yer yuzida nohaqdan mutakabbirlik qilayotganlarni, barcha oyatlarni ko'rsalar ham, ularga iymon keltirmayotganlarni, to'g'rilik yo'lini ko'rsalar ham, uni o'zlariga yo'l tutmayotganlarni, agar adashuv yo'lini ko'rsalar, uni o'zlariga yo'l tutayotganlarni O'z oyatlarimdan buraman. Bunday bo'lishi ularning oyatlarimizni yolg'onga chiqarishlari va ulardan g'ofil bo'lishlari sababidandir.
Oyatlarimizni va oxirat muloqotini yolg'onga chiqarganlar amallari bexuda ketganlardir. Ular faqat qilib yurgan amallarining jazosini olurlar.
Musoning qavmi undan keyin taqinchoqlaridan (bo'lgan) bo'kiradigan buzoq jasadini (xudo) tutdilar. Uning ularga gapirmasligini va ularni hidoyat qilmasligini bilmadilarmi?! Uni (xudo) tutdilar va zulm qiluvchilardan bo'ldilar.
Qo'llari tushgan paytda va o'zlarining adashganlarini bilganlarida: «Agar Robbimiz bizga rahm qilmasa va mag'firat etmasa, albatta, ziyonkorlardan bo'lamiz», dedilar.
Qachonki Muso o'z qavmiga g'azablangan va afsus qilgan holida qaytganida: «Mening ketimdan qanday ham yomon xalifa bo'ldingiz. Robbingizning amridan (oldin) shoshildingizmi?!» dedi va lavhlarni tashlab, akasining boshidan tutib, o'ziga torta boshladi. U (Horun): «Ey onamning bolasi, shubhasiz, bu qavm meni xo'rladi va o'ldirib qo'yishlariga sal qoldi. Endi sen dushmanlarni ustimdan kuldirmagin va meni ham zolim qavmlardan deb bilmagin», dedi.
U: «Meni va akamni mag'firat qilgin va bizlarni O'z rahmatingga kiritgin. Sening O'zing rahm qilguvchilarning rahmlirog'isan», dedi.
Albatta, buzoqni (xudo) tutganlarga Robbilaridan g'azab va hayoti dunyoda xorlik yetadir. YOlg'on to'quvchilarni mana shunday jazolaymiz.
Gunoh ishlarni qilganlar, undan keyin tavba qilsalar va iymon keltirsalar, albatta, Robbing undan so'ng mag'firat qilguvchi va mehribon zotdir.
Qachonki Musoning g'azabi bosilgach, lavhlarni oldi. Ularning nusxasida Robbilaridan haqiqatda qo'rqadiganlar uchun hidoyat va rahmat bor edi.
Va Muso miyqotimizga qavmidan yetmish kishini tanlab oldi. Ularni dahshatli zilzila tutgan paytda: «Ey Robbim, agar xohlasang, bularni ham, meni ham bundan oldin halok qilsang bo'lardi. Esipastlarimiz qilgan ish tufayli bizni halok qilasanmi? Bu Sening sinovingdan boshqa narsa emas. U ila kimni xohlasang, adashtirasan va kimni xohlasang, hidoyatga solasan. Sen valiymizsan, bas, bizni mag'firat qil va rahm et. Sening O'zing mag'firat qiluvchilarning eng yaxshisisan.
Va bizga bu dunyoda ham, oxiratda ham yaxshilikni yozib qo'y. Biz sening O'zingga tavba qildik», dedi. U zot: «Azobim ila kimni xohlasam, tutaman. Rahmatim esa, hamma narsadan kengdir. Uni taqvo qilganlarga, zakot berganlarga, oyatlarimizga iymon keltirganga yozajakman.
Ular o'z huzurlaridagi Tavrot va Injilda yozilgan holida topiladigan, ularni yaxshilikka buyurib, yomonlikdan qaytaradigan, ularga pokiza narsalarni halol qilib, nopok narsalarni harom qiladigan, ustilaridagi yukni yengillatib, kishanlarni yechadigan ummiy, Nabiy, Payg'ambarga ergashadilar. Bas, unga iymon keltirib, yordam berib va uni qo'llab-quvvatlagan hamda unga nozil bo'lgan nurga ergashganlar–ana o'shalar najot topguvchilardir», dedi.
Sen: «Ey odamlar, albatta, men sizlarning barchangizga, osmonlaru yerning mulki Uniki bo'lgan, Undan o'zga iloh yo'q bo'lgan va tiriltirib o'ldiradigan Allohning Payg'ambaridirman. Bas, Allohga hamda Uning Alloh va Uning kalimalariga iymon keltiradigan ummiy elchisiga–Payg'ambariga iymon keltiring. Va unga ergashing, shoyadki hidoyat topsangiz», deb ayt.
Va Musoning qavmidan ba'zi jamoalar borki, haq ila hidoyat qilib, u ila adolat qilarlar.
Ularni o'n ikki urug'–jamoaga bo'lib yubordik. Va qavmi undan suv talab qilgan paytda Musoga: «Asong ila toshni ur!» deb vahiy yubordik. U(tosh)dan o'n ikkita buloq otilib chiqdi. Hamma odamlar o'z suvxonasini bildi. Va ularga bulutni soyabon qildik, mann va bedanalarni nozil qildik. «Sizlarga rizq qilib bergan narsalarimizning poklarini yenglar» (dedik). Ular bizga zulm qilmadilar. Lekin o'zlariga zulm qilar edilar.
Ularga: «Mana bu shaharni maskan tutinglar, unda xohlagan joyingizda taom yeng va «Hittatun» (gunohlarimizni kechir) deb eshikdan sajda qilgan holingizda kirsangiz, sizning xatolaringizni mag'firat qilamiz, ehson qiluvchilarga ziyoda qilamiz», deganimizni esla.
Bas, ulardan zulm qilganlari ularga aytilgandan o'zga gapni almashtirdilar. Bas, zulm qilganlari tufayli ustlariga osmondan azob yubordik.
Ulardan dengiz sohilida bo'lgan qishloq haqida, shanba kunida haddan oshganlari, shanbalik kunlarida baliqlari ochiq kelib, shanbalik qilmagan kunlari kelmagani haqida so'ra. Qilgan fosiqliklari tufayli ularni shunday sinaymiz.
Ulardan bir jamoat: «Alloh halok qiluvchi yoki shiddatli azob-la azoblovchi qavmga va'z qilib nima qilasiz?!» deganida, ular, Robbingizga uzr bo'lishi uchun va shoyadki taqvo qilsalar deb, dedilar.
Bas, ular o'zlariga eslatma bo'lgan narsani unutganlarida, yomonlikdan qaytarayotganlarga najot berdik va zulm qilganlarni qilgan fosiqliklari tufayli shiddatli azob ila tutdik.
Bas, ular o'zlari qaytarilgan narsadan qaytmay, takabburlik qilganlarida, ularga: «Xo'rlangan maymunlarga aylaning!» dedik.
Robbing, albatta, ularning ustlariga qiyomat kunigacha ularga yomon azobni tottiradiganlarni yuborishni e'lon qilganini esla! Albatta, Robbing iqobi tez zotdir va, albatta, U mag'firatli va rahmli Zotdir.
Va ularni yer yuzida jamoatlarga bo'lib yubordik. Ulardan ahli solihlari bor va ulardan unday emaslari ham bor. Shoyadki qaytsalar, deb ularni yaxshiliklar va yomonliklar ila sinadik.
Bas, ulardan so'ng, ortlaridan kitobni merosga olgan bir o'rinbosarlar keldiki, ular mana bu tubanning o'tkinchi (matohi)ni olarlar va «bizni kechiriladi», derlar. Agar o'shanga o'xshash o'tkinchi narsa kelsa, yana olaveradilar. Ulardan Allohga nisbatan faqat haqdan boshqa narsa aytmaslikka Kitobning ahdu paymoni olingan emasmidi?! Ular u(kitob)dagi narsalarni o'rganganlar-ku?! Oxirat hovlisi taqvo qilganlar uchun yaxshidir. Aql ishlatmaysizlarmi?!
Kitobni mahkam tutganlar va namozni qoim qilganlar bo'lsa, albatta, Biz ahli solihlarning ajrlarini zoe qilmasmiz.
Ularning ustiga tog'ni xuddi soyabondek ko'targanimizni, ular uni, ustimizga tushib ketadi, deb o'ylaganlarida, sizga bergan narsamizni quvvat ila olinglar va undagi narsani eslanglar, shoyadki taqvo qilsangiz, deganimizni esla.
Robbing Bani Odamning umurtqa pog'anasidan, qiyomat kuni, bundan g'ofil edik, demasliklaringiz uchun, zurriyotlarini olib, o'zlariga o'zlarini guvoh qilib: «Robbingiz emasmanmi?» deganida; «Xuddi shunday! Guvoh bo'ldik!» deganlarini esla.
YOki: «Haqiqatda, shirk keltirganlar oldingi ota-bobolarimiz, biz, ularning keyingi zurriyotimiz. Botil ish qiluvchilarning qilmishi tufayli bizlarni halok etasanmi», demasligingiz uchun.
Shoyad qaytsalar, deb oyatlarni mana shunday batafsil bayon qilamiz.
Ularga oyatlarimizni berganimizda, ulardan o'zini olib qochgan va uni shayton ergashtirib ketib, ig'voga uchganlardan bo'lgan shaxsning xabarini tilovot qilib ber!
Agar xohlasak, uni o'sha (oyat)lar bilan ko'tarar edik. Lekin uning o'zi yerga yopishdi va havoi nafsiga ergashdi. Bas, uning misoli xuddi bir itga o'xshaydi, uni haydasang ham, tilini osiltirib turaveradi, tek qo'ysang ham, tilini osiltirib turaveradi. Bu bizning oyatlarimizni yolg'onga chiqargan qavmlarning misolidir. Bu qissani hikoya qil, shoyadki tafakkur qilsalar.
Oyatlarimizni yolg'onga chiqargan qavmlarning misoli qanday ham yomon bo'ldi! Ular o'zlariga zulm qilarlar.
Alloh kimni hidoyatga solsa, o'sha hidoyat topuvchidir. Kimni adashtirsa, o'shalar o'zlari ziyon ko'ruvchilardir.
Batahqiq, jahannam uchun ko'plab jin va inslarni yaratdik. Ularning dillari boru tushuna olmaslar. Ko'zlari boru ko'ra olmaslar. Quloqlari boru eshita olmaslar. Ana o'shalar chorva hayvonlari kabidirlar. Balki ulardan ham battarroqdirlar. Ana o'shalar g'ofildirlar.
Allohning go'zal ismlari bordir. Bas, Unga o'sha(ism)lar ila duo qiling va Uning ismlaridan og'adiganlarni tek qo'ying. Yaqinda qilgan amallariga yarasha jazolanurlar.
Va Biz yaratgan kimsalar ichida haq ila hidoyat qiladigan va u ila adolat qiladigan jamoat ham bor.
Oyatlarimizni yolg'onga chiqarganlarni esa, ular bilmaydigan tomondan asta-sekin olamiz.
Ularga muhlat berib qo'yaman. Albatta, mening «makrim» metindir.
Ular o'z sohiblarida majnunlik yo'qligini tafakkur qilib ko'rmaydilarmi?! U faqat oshkora ogohlantiruvchi, xolos.
Osmonlaru yerning mulklariga, Alloh yaratgan narsalarga va, ajab emaski, ajallari yaqinlashib qolgan bo'lishiga nazar solmaydilarmi? Bundan keyin, yana qaysi gapga ishonarlar?!
Alloh kimni zalolatga ketkazsa, unga hidoyat qiluvchi yo'qdir. Ularni tek qo'yib qo'yadi, tug'yonlarida adashib-uloqib yuraveradilar.
Sendan (qiyomat) soati qachon sobit bo'lishi haqida so'rarlar. Sen: «Uning ilmi faqat Robbim huzuridadir. Uni faqat O'zigina zohir qiladir. U osmonlaru yerda og'ir ish bo'ladir. Sizlarga faqat to'satdan keladir», deb ayt. Xuddi sen uni bilishing kerakdek, sendan so'rarlar. Sen: «Uning ilmi faqat Allohning huzuridadir. Lekin ko'p odamlar bilmaslar.
O'zim uchun na foyda va na zararga molik emasman. Magar Allohning xohlagani bo'ladi. Agar g'aybni bilganimda yaxshilikni ko'paytirib olgan bo'lar edim va menga yomonlik yetmasdi. Men faqat iymon keltiradigan qavmlar uchun ogohlantiruvchi va bashorat beruvchiman, xolos», deb ayt.
U sizlarni bir jondan yaratgan va orom olsin uchun undan juftini yaratgan Zotdir. Vaqtiki u (juftini) o'raganida yengil homilador bo'ldi. Bas, u bilan yurdi. U og'irlashganda esa, ikkovlon Robbilari Allohga: «Agar bizga solih (farzand) bersang, albatta, shukr keltiruvchilardan bo'lamiz», deb duo qildilar.
Ularga solih (farzand)ni berganida esa, Alloh bergan narsada Unga sheriklar qila boshladilar. Alloh ular keltirgan shirkdan oliydir.
Hech narsani yarata olmaydigan, o'zlari yaratiladigan narsalarni shirk keltiradilarmi?
Va ularga yordam berishga qodir emaslar hamda o'zlariga ham yordam bera olmaslar.
Agar ularni hidoyatga da'vat qilsangiz, sizga ergashmaslar. Ularni da'vat qilasizmi yoki jim turuvchi bo'lasizmi, siz uchun baribir.
Albatta, siz Allohdan o'zga ibodat qilayotganlar o'zingizga o'xshash bandalardir. Agar rostgo'y bo'lsangiz, ularni chaqirib ko'ring, bas, sizga javob bersinlar-chi!
YOki ularning oyoqlari bormiki, yursalar; yoki qo'llari bormiki, ushlasalar; yoki ko'zlari bormiki, ko'rsalar; yoki quloqlari bormiki, eshitsalar. Sen: «Sheriklaringizni chaqiring-da, menga hech muhlat bermay, ziddimga hiyla-nayrang qilavering!
Albatta, mening valiy–egam Kitobni nozil qilgan Allohdir. U solihlarni do'st tutadir.
Undan o'zga siz ibodat qilayotganlar sizga yordam berishga qodir emaslar va o'zlariga ham yordam bera olmaslar.
Agar ularni hidoyatga da'vat qilsangiz, eshitmaslar. Ularni senga nazar solib turgandek ko'rasan. Holbuki, ular ko'rmaslar», deb ayt.
Kechirimli bo'l, yaxshilikka buyur va johillardan yuz o'gir.
Agar senga shayton tomonidan sanchish sanchilsa, Allohdan panoh so'ra. Albatta, U yaxshi eshituvchi va yaxshi ko'ruvchi Zotdir.
Taqvo qiluvchilar, agar ularga shaytondan bir sharpa yetsa, zikr qilarlar, bas, ko'ribsanki, ular (to'g'ri yo'lni) ko'ruvchi bo'lib turibdilar.
Va u(shayton)larning birodarlari yo'ldan ozdirishda ularga madad beradilar, so'ngra bunda to'xtamaslar.
Va agar ularga mo''jiza keltirmasang, «O'zing to'qib qo'yavermaysanmi?» deydilar. Sen: «Men faqat Robbimdan vahiy qilingan narsaga ergashaman, xolos. Mana bu–iymon keltiruvchi qavm uchun Robbingizdan ko'z ochuvchi, hidoyat va rahmatdir», deb ayt.
Qur'on tilovat qilganda uni tinglanglar va jim turinglar, shoyad rahmatga erishsangiz.
Robbingni ertayu kech ichingda tazarru'la, qo'rqib ovoz chiqarib, gapirmay zikr qil va g'ofillardan bo'lma.
Robbing huzuridagilar, albatta, Uning ibodatidan mutakabbirlik qilmaslar, Uni poklab yod etarlar va Unga sajda qilarlar.