Alif. Lom. Ro.
Allohdan o'zgaga ibodat qilmasligingiz uchundir. Albatta, men sizlarga Undan kelgan ogohlantiruvchi va xushxabarchiman.
Robbingizga istig'for aytinglar, so'ngra Unga tavba qilinglar.
Allohning O'ziga qaytishingiz bor. U har bir narsaga qodir zotdir.
Ogoh bo'lingkim, albatta, ular undan yashirinish uchun ko'ksilariga (boshlarini) egadilar. Ogoh bo'lingkim, kiyimlariga o'ralgan chog'larida ham, U zot nimani sir tutayotganlariniyu nimani oshkor qilayotganlarini biladir. Albatta, U qalblardagi bor narsalarni bilguvchi zotdir.
Er yuzida o'rmalagan narsa borki, ularning rizqi Allohning zimmasidadir. U ularning turar joylarini ham, borar joylarini ham bilur. Hammasi ochiq-oydin kitobdadir.
U sizlardan qaysingizning amali yaxshiroq ekanini sinab ko'rish uchun olti kunda osmonlaru yerni yaratdi. O'shanda arshi suv ustida edi. Agar sen: «Sizlar o'limdan keyin, albatta, qayta tiriltirilasizlar», desang, kufr keltirganlar, albatta: «Bu ochiq-oydin sehrdan o'zga narsa emas», derlar.
Agar Biz ulardan ma'lum muddatgacha azobni kechiktirsak, albatta, ular: «Uni nima to'xtatib turibdi?» derlar. Ogoh bo'linglarkim, u kelgan kunda ulardan qaytarilmas va ularni o'zlari istehzo qilib yurgan narsa o'rab olur.
Agar insonga O'z tomonimizdan rohatni tottirib, so'ngra undan uni tortib olsak, albatta, u noumid va noshukr bo'lur.
Agar unga yetgan qiyinchiliklardan so'ng ne'mat tottirsak, albatta: «Mendan yomonliklar ketdi», deydir. Albatta, u xursand va faxrlidir.
Magar sabr qilganlar va yaxshi amallar qilganlar, ana o'shalarga mag'firat va katta ajr bor.
Ehtimol sen ularning: «Unga xazina tushirilsa edi» yoki «U bilan birga farishta kelsa edi», deganlari uchun o'zingga vahiy qilingan narsaning ba'zisini tark qilmoqchi bo'larsan yoki undan yuraging siqilar. Sen ogohlantiruvchisan, xolos. Allohning O'zi hamma narsaga vakildir.
YOki: «O'zi to'qib oldi», derlarmi? Sen: «Bas, agar rostgo'y bo'lsalaringiz, Allohdan boshqa kimni chaqirishga qodir bo'lsangiz, chaqirib, bunga o'xshash o'nta to'qilgan sura keltiring-chi», degin.
Agar javob bera olmasalar, bas, bilingki, u faqatgina Allohning ilmi ila nozil qilingandir. Undan o'zga biron iloh yo'qdir. Endi musulmon bo'larsizlar?!
Kimki bu dunyo hayotini va uning ziynatini xohlasa, bu boradagi amallarining (samarasi)ni to'liq berurmiz. Ular bunda kamsitilmaslar.
Ana o'shalarga oxiratda do'zax olovidan boshqa hech vaqo yo'qdir. Bu dunyoda qilgan ishlari habata bo'ldi va qilgan amallari botil bo'ldi.
O'z Robbidan aniq hujjatga ega bo'lgan, unga o'sha (Robb)ning O'zidan guvoh ergashgan va u(guvoh)dan oldin Musoning kitobi imom va rahmat holida unga (shohid) bo'lgan kishiga (kufr keltiriladi)mi? Ana o'shalar u(shohid)ga iymon keltirarlar. Guruhlardan kim unga kufr keltirsa, unga va'da qilingan joy jahannamdir. Sen u haqda shak-shubhada bo'lma! Albatta, u Robbingdan kelgan haqdir. Lekin odamlarning ko'plari iymon keltirmaslar.
Allohga nisbatan yolg'on to'qigan kimsadan ham zolimroq odam bormi? Ana o'shalar Robbilariga ro'baro' qilinurlar va guvohlar: «Anavilar Robbilari sha'niga yolg'on gapirganlardir. Ogoh bo'lingkim, Allohning la'nati zolimlargadir», derlar.
Ular Allohning yo'lidan to'sarlar va uning egri bo'lishini xohlarlar hamda ular oxiratga kufr keltiruvchi kimsalardir.
Ana o'shalar yer yuzida qochib qutiluvchi bo'la olmadilar, ularga Allohdan o'zga do'st ham bo'lmadi, azob bir necha barobar qilinur. Ular eshitishga qodir bo'la olmadilar va ko'ra olmadilar ham.
Ana o'shalar o'zlariga ziyon qilganlardir va to'qigan narsalari ulardan g'oyib bo'ldi.
Shak-shubhasiz, albatta, ular oxiratda yana ham ko'proq ziyon ko'rguvchilardir.
Albatta, iymon keltirganlar, yaxshi amallar qilganlar va Robbilariga ishonch ila bo'yinsunganlar, ana o'shalar jannat egalaridir. Ular unda abadiy qolurlar.
Bu ikki guruhning misoli xuddi karu ko'r hamda eshituvchi va ko'ruvchiga o'xshaydir. Ular bir-birlariga barobar bo'la oladilarmi? Ibrat olmaysizlarmi?
Albatta, Biz Nuhni o'z qavmiga: «Albatta, men sizlarga ochiq-oydin ogohlantiruvchiman.
Allohdan o'zgaga hech ibodat qilmanglar, albatta, men sizlarga alamli kun azobi bo'lishidan qo'rqaman», dedirib yubordik.
Uning qavmidan kufr keltirgan zodagonlar: «Biz seni ham faqat o'zimizga o'xshagan odam ekaningni ko'ryapmiz, senga ichimizdan esi past pastkashlarimizgina ergashayotganini ko'ryapmiz, sizlarning bizdan ustun fazlingizni ko'rmayapmiz, balki sizlarni yolg'onchi deb o'ylayapmiz», dedilar.
U: «Ey qavmim, ayting-chi, agar men Robbimdan aniq hujjatga ega bo'lgan bo'lsam va U menga O'z huzuridan rahmat bergan bo'lsa-yu, sizga maxfiy qolgan bo'lsa, uni sizga, agar yoqtirmasangiz ham, majburlaymizmi?!
Ey qavmim, bu (da'vatim) uchun sizdan mol so'ramayman. Mening ajrim faqat Allohning zimmasida. Men iymon keltirganlarni quvlovchi emasman. Albatta, ular Robbilariga ro'baro' bo'luvchilardir. Ammo men sizlarning johil qavm ekaningizni ko'rmoqdaman».
Ey qavmim, agar ularni quvsam, kim menga Alloh(azobidan)dan (qutulishga) yordam beradi? O'ylab ko'rmaysizlarmi?»
Men sizlarga: «Huzurimda Allohning xazinalari bor», demayman. G'aybni ham bilmayman. «Men farishtaman», demayman. «Ko'zingizga haqir ko'rinayotganlarga Alloh hargiz yaxshilik bermaydi», demayman. Ularning dillarida nima borligini Alloh yaxshi biladir. Aks holda, men, albatta, zolimlardan bo'lib qolaman», dedi.
Ular: «Ey Nuh, batahqiq, sen biz bilan tortishding, ko'p tortishding. Endi, agar rostgo'ylardan bo'lsang, bizga va'da qilayotgan narsangni keltir», dedilar.
U: «Uni sizlarga, agar xohlasa, faqat Allohgina keltirur va sizlar qochib qutuluvchi emassiz.
Va agar Alloh sizlarni yo'ldan ozdirishni istasa, men nasihat qilishni xohlaganim bilan nasihatim sizlarga manfaat bermaydi. U sizning Robbingizdir va Unga qaytarilursiz», dedi.
YOki: «Uni to'qib oldi», deydilarmi? Sen: «Agar uni to'qib olgan bo'lsam, jinoyatim o'z zimmamda va men siz qilayotgan jinoyatdan xolidirman», deb ayt.
Va Nuhga: «Qavmingdan avval iymon keltirganlardan boshqa hech kim iymon keltirmas va ularning qilmishlaridan qayg'uga tushmagin.
Bizning rioyatimiz va vahiymiz ila kema yasagin hamda zulm qilganlar to'g'risida Menga gap ochmagin, albatta, ular g'arq bo'lguvchilardir», deb vahiy qilindi.
U kema yasamoqda. O'z qavmidan bo'lgan zodagonlar qachon oldidan o'tsalar, uni masxara qildilar. U: «Agar bizni masxara qilsangiz, biz ham xuddi siz bizni masxara qilganingizdek sizlarni masxara qilamiz.
Bas, yaqinda kimga sharmanda qiluvchi azob kelishini va kimning ustiga muqim azob tushishini bilib olursiz», dedi.
Toki Bizning amrimiz kelib, tannur favvora otganda: «U(kema)ga har narsadan bir juftdan va ahlingdan avval so'z ketmaganini va iymon keltirganlarni ol», dedik. U bilan birga iymon keltirganlar juda oz edi.
Va u: «Kemaga mininglar, uning yurishi ham, turishi ham Allohning ismi ila bo'lur. Albatta, Robbim mag'firatli va rahmlidir», dedi.
Va u(kema) ularni tog'lardek to'lqinda olib ketayotganida, Nuh bir chetda turgan o'g'liga: «Ey o'g'lim, biz bilan birga mingin, kofirlar bilan birga bo'lmagin», dedi.
U (o'g'il): «Toqqa joylashib olsam, meni suvdan saqlaydir», dedi. U esa: «Bugun Allohning amridan saqlovchi yo'qdir. Magar kimni rahm qilsagina (saqlar)», dedi. Shunda oralarini to'lqin to'sdi va u(o'g'il) g'arq bo'lganlardan bo'ldi.
«Ey yer, suvingni yutgin, ey osmon, o'zingni tutgin», deyildi. Suv quridi. Farmon bajarildi va (kema) Judiy (tog'i)ga joylashdi. Hamda «Zolim qavmlar yo'qolsin!» deyildi.
Nuh Robbiga nido qilib: «Robbim, albatta, o'g'lim ahlimdandir, albatta, va'dang haqdir va Sen hukm qilguvchilarning eng hikmatlisisan», dedi.
U zot: «Ey Nuh, albatta u(o'g'il) ahlingdan emas. Albatta, u yaxshi amal emasdir. O'zingning ilming bo'lmagan narsani zinhor so'ramagin. Men senga johillardan bo'lmasligingni nasihat qilaman», dedi.
U: «Robbim, men o'zimning ilmim bo'lmagan narsani sendan so'ramoqdan panoh tilayman. Agar meni mag'firat qilmasang va menga rahm ko'rsatmasang, ziyon ko'rguvchilardan bo'laman», dedi.
«Ey Nuh, Bizdan senga va sen bilan birga bo'lgan ummatlarga bo'lgan tinchlik va barakotlar ila (kemadan) tushgin. Yana bir ummatlar bo'lur, ularni bir oz huzurlantirurmiz, so'ngra ularni bizdan bo'lgan alamli azob tutar», deyildi.
Ana shu g'ayb xabarlarini senga vahiy qilmoqdamiz. Bundan oldin ularni sen ham bilmas eding va sening qavming ham. Bas, sabr qil, albatta, oqibat taqvodorlarnikidir.
Va Odga o'z birodarlari Hudni (yubordik). U: «Ey qavmim, Allohga ibodat qiling. Siz uchun undan o'zga iloh yo'qdir. Sizlar faqat to'qib oluvchilarsiz, xolos.
Ey qavmim, men sizlardan bu (da'vatim) uchun ajr so'ramayman. Mening ajrim faqat meni yaratgan zotning zimmasidadir. Aql yuritmaysizlarmi?
Ey qavmim, Robbingizga istig'for ayting, so'ngra Unga tavba qiling, shunda U ustingizga osmondan baraka yomg'iri yuboradi va quvvatingizga quvvatni ziyoda qiladi. Jinoyatchi bo'lgan holingizda yuz o'girib ketmang», dedi.
Ular: «Ey Hud, bizga ochiq-oydin hujjat keltirmading. Biz sening gaping uchun xudolarimizni tark qiluvchi emasmiz va biz senga iymon keltiruvchi ham emasmiz.
Biz faqat, seni ba'zi xudolarimiz yomonlik ila uribdi, deymiz, xolos», dedilar. U: «Albatta, men Allohni guvoh qilaman va siz ham guvoh bo'lingki, men sherik keltirayotganingizdan pokman.
Undan o'zgani. Bas, hammangiz menga qarshi hiyla qilaveringlar, menga muhlat bermanglar.
Albatta, men Robbim va Robbingiz bo'lmish Allohga tavakkal qildim. Har bir o'rmalaydigan narsaning peshonasi Uning changalidadir. Albatta, Robbim to'g'ri yo'ldadir.
Agar yuz o'girib ketsangiz, batahqiq, men sizlarga nima ila yuborilgan bo'lsam, uni sizlarga yetkazdim. Robbim o'rningizga sizdan boshqa qavmni keltiradi va siz Unga hech bir zarar yetkaza olmassiz. Albatta, Robbim har bir narsani muhofaza qilguvchi zotdir», dedi.
Amrimiz kelgan paytda Hudga va u bilan birga iymon keltirganlarga rahmatimiz ila najot berdik va ularni qattiq azobdan qutqardik.
Anavi Oddir. Ular Robbilari oyatlarini inkor qildilar. Uning Payg'ambarlariga osiy bo'ldilar. Har xil jabrchi va qaysarning ishiga ergashdilar.
Va ularga bu dunyoda ham, qiyomat kunida ham la'nat ergashur. Ogoh bo'lingkim, albatta, Odliklar Robbilariga kufr keltirgan edilar. Ogoh bo'lingkim, Hud qavmi Od yo'qolsin-e!
Va Samudga birodarlari Solihni (yubordik). U: «Ey qavmim, Allohga ibodat qiling. Siz uchun Undan o'zga iloh yo'q. U sizlarni yerdan paydo qildi va unga sizni obodligi uchun qo'ydi. Bas, Unga istig'for ayting, so'ngra Unga tavba qiling. Albatta, Robbim yaqin va ijobat qilguvchidir», dedi.
Ular: «Ey Solih, bundan oldin sen ichimizda orzu qilingan eding. Endi bizni ota-bobolarimiz ibodat qiladigan narsaga ibodat qilmog'imizdan qaytarasanmi? Albatta, biz sen da'vat qilayotgan narsa haqida shak-shubhadamiz», dedilar.
U: «Ey qavmim, xabar bering-chi, agar men Robbim tomonidan ochiq-oydin hujjatga ega bo'lsam va menga U tomonidan rahmat berilgan bo'lsa-yu, men Unga osiy bo'lsam, kim menga Alloh (azobi)dan (qutulishga) yordam beradi?! Bas, siz menga ziyondan o'zgani ziyoda qilmaysizlar.
Ey qavmim, Allohning mana bu tuyasi sizga oyat-mo''jizadir. Bas, uni tek qo'yinglar, Allohning yerida yeb yursin, unga yomonlik yetkazmanglar, aks holda, sizni yaqin azob ushlaydi», dedi.
Bas, u(tuya)ni so'ydilar. So'ng U (Solih): «Diyoringizda uch kun bahramand bo'lib turing. Bu yolg'on bo'lmagan va'dadir», dedi.
Amrimiz kelgan paytda rahmatimiz ila Solihga va u bilan birga iymon keltirganlarga najot berdik va o'sha kunning sharmandaligidan qutqardik. Albatta, Robbing, Uning O'zi kuchli va azizdir.
Va zulm qilganlarni dahshatli qichqiriq oldi. Bas, diyorlarida to'kildilar.
Xuddi unda turmaganga o'xshab. Ogoh bo'lingkim, albatta, Samud (qavmi) Robbilariga kufr keltirgan edilar. Ogoh bo'lingkim, Samud yo'qolsin-e!
Batahqiq, elchilarimiz Ibrohimga xushxabar keltirdilar. Ular: «Salom», dedilar. U: «Salom», dedi. Va ko'p o'tmay qovurilgan buzoq keltirdi.
Ularning qo'llari u(taom)ga yetmayotganini ko'rib, ulardan hayron bo'ldi va ichida xavfsiradi. Ular: «Qo'rqma, biz Lut qavmiga yuborilganmiz», dedilar.
Tik turgan xotini kuldi. Bas, Biz u(xotin)ga Ishoqning va Ishoqdan keyin Ya'qubning xushxabarini berdik.
U: «Voy sho'rim, o'zim kampir, manavi erim chol bo'lsa ham, tug'amanmi?! Bu qiziq narsa-ku!» dedi.
Ular: «Allohning amridan ajablanasanmi? Ey ahli baytlar, sizlarga Allohning rahmati va barakotlari bo'lgay. Albatta, U maqtalgan va buyuk zotdir», dedilar.
Ibrohimdan qo'rqinch ketib, xushxabar yetgach, Biz bilan Lut qavmi haqida bahslasha boshladi.
Albatta, Ibrohim haliym, tazarru'li va (Allohga) tez qaytuvchidir.
«Ey Ibrohim, bundan voz kech. Chunki Robbingning amri kelib bo'lgan. Albatta, ularga qaytarilmas azob kelgusidir», deyishdi.
Elchilarimiz Lutga kelgan paytlarida, u ularni (ko'rib) yomon holga tushdi va qo'l-oyog'i bo'shashdi hamda: «Bu qiyin kundir», dedi.
Qavmi unga shoshilib, halloslab yetib keldi. Ular bundan oldin gunohlar qilar edilar. U: «Ey qavmim, anavu qizlarim sizlar uchun pokroq-ku. Bas, Allohdan qo'rqing! Mehmonlarim haqida meni sharmanda qilmang. Ichingizda birorta tuzukroq odam yo'qmi?!» dedi.
Ular: «Sening qizlaringda bizning haqqimiz yo'qligini bilgansan va biz nimani xohlashimizni, albatta, sen bilasan», dedilar.
U: «Qani endi sizlarga quvvatim yetsa edi yoki mustahkam yerga berkinsaydim», dedi.
Ular: «Ey Lut, biz Robbingning elchilarimiz, bular senga hargiz tega olmaslar. Bas, kechaning bir bo'lagida ahling ila yurgin va sizlardan xotiningdan boshqa hech kim o'girilmasin. Chunki ularga yetadigan musibat u (ayol)ga-da yetguvchidir. Ularga tayin qilingan vaqt subhdir. Subh yaqin emasmi?!» dedilar.
Amrimiz kelgan paytda u o'lkani ostin-ustun qildik va ustidan ketma-ket sopol toshlarni yog'dirdik.
Ularga Robbing huzurida belgi qo'yilgan edi va ular zolimlardan uzoq emasdir.
Va Madyanga birodarlari Shuaybni (yubordik). U: «Ey qavmim, Allohga ibodat qiling, siz uchun Undan o'zga iloh yo'q. O'lchovni va tortishni kamaytirmanglar. Albatta, men sizlarning yaxshilikda (mo'l-ko'llikda) ekanliklaringizni ko'rib turibman. Albatta, men sizlarga qamrovli kun azobidan qo'rqmoqdaman.
Ey qavmim, o'lchash va tortishni adolat ila mukammal qiling. Odamlarning narsalarini kamaytirib qolmang va yer yuzida buzg'unchilik qilib yurmang.
Agar mo'min bo'lsangiz, Allohning nazdida boqiy qoluvchi siz uchun yaxshiroqdir. Men sizning ustingizda qo'riqchi emasman», dedi.
Ular: «Ey Shuayb, senga bizning otalarimiz ibodat qiladigan narsani tark qilmog'imizni yoki mollarimizda xohlaganimizni qilmasligimizni namozing amr qilmoqdami?! Sen juda haliym va rashid ekansan-da», dedilar.
U: «Ey qavmim, xabar beringlar-chi, agar men Robbimdan aniq hujjatga ega bo'lsam-chi va meni O'zi tarafidan yaxshi rizq ila rizqlantirgan bo'lsa-chi?! Men sizlarni o'zim qaytarayotgan narsada o'zim xilof qilmoqchi emasman. Men imkonim boricha isloh qilishdan o'zga hech narsani xohlamasman. Mening muvaffaqiyatim faqat Allohga bog'liq. Ungagina tavakkal qildim. Ungagina qaytaman.
Ey qavmim, menga xilof qilishingiz sizlarni yo Nuh qavmiga, yo Hud qavmiga, yoki Solih qavmiga yetgan musibatga o'xshash musibat yetishiga olib bormasin. Lut qavmi sizlardan uzoq emas.
Robbingizga istig'for ayting, so'ngra Unga tavba qiling. Albatta, Robbim rahmli va shafqatli zotdir», dedi.
Ular: «Ey Shuayb, aytganlaringning ko'pini yaxshi tushunmadik va biz seni ichimizda zaifhol ko'ryapmiz, agar odamlaring bo'lmaganida, seni toshbo'ron qilar edik. Sening o'zing biz uchun qimmatli emassan», dedilar.
U: «Ey qavmim, mening odamlarim sizlar uchun Allohdan ko'ra azizroqmi?! Unga orqangizni o'girib oldingiz. Albatta, Robbim qilayotgan amallaringizni ihota qiluvchidir.
Ey qavmim, imkoningizdagi amalni qilavering, men ham amal qiluvchiman. Tezda kimga sharmanda qiladigan azob kelishini va kim yolg'onchi ekanini bilasizlar. Kutinglar, men ham sizlar ila kutuvchiman», dedi.
Amrimiz kelgan paytda Shuaybga va u bilan birga iymonga kelganlarga rahmatimiz ila najot berdik. Zulm qilganlarni esa, qichqiriq tutdi va diyorlarida to'kildilar.
Xuddi u yerda yashamaganlardek. Ogoh bo'lingkim, xuddi Samud yo'qolgandek, Madyan ham yo'qoldi.
Batahqiq, Biz Musoni oyatlarimiz va ochiq-oydin hujjatimiz ila yubordik.
Fir'avnga va uning odamlariga. Bas, ular Fir'avn ishiga ergashdilar. Fir'avnning ishi esa to'g'ri emasdi!
U qiyomat kuni qavmining oldiga tushib, ularni do'zaxga boshlab keltiradir. U joy qanday ham yomon tushish joyidir.
Bu dunyoda ham, qiyomat kunida ham ularga la'nat ergashadir. Bu qanday ham yomon yordamdir!
Mana bular–shaharlarning xabarlaridan bo'lib, ularni senga qissa qilayotirmiz. Ulardan (o'z o'rnida) turganlari ham bor, yiqilganlari ham bor.
Biz ularga zulm qilmadik. Lekin o'zlariga zulm qildilar. Robbingning amri kelgan paytda Allohni qo'yib iltijo qilgan «xudo»lari hech bir narsada ularning hojatlarini chiqara olmadi. Ularga ziyondan boshqani ziyoda qilmadilar.
Robbing zolim shaharlarni ushlaganida, ana shunday ushlaydir. Albatta, Uning ushlashi alamli va shiddatlidir.
Albatta, bunda oxirat azobidan qo'rqqan kimsa uchun ibrat bordir. Bu kun odamlar jamlanadigan bir kundir. Bu kun shohid bo'linadigan kundir.
Uni Biz faqat sanoqli muddatga kechiktiramiz.
U kelgan kunda hech bir jon gapira olmas. Magar U zotning izni ila (gapirur). Bas, ulardan badbaxtlari va baxtlilari bordir.
Bas, badbaxt bo'lganlar do'zaxdalar. U yerda ular dod-faryod qilurlar.
Ular, modomiki osmonlaru yer bor ekan, unda abadiy qolurlar. Magar Robbing xohlasa, (abadiy qolmaslar). Albatta, Robbing nimani xohlasa, qilguvchi zotdir.
Baxtli bo'lganlar jannatdadirlar. Ular unda, modomiki osmonlaru yer bor ekan, abadiylar. Magar Alloh xohlasa, (O'zi bilur). Bu tuganmas in'omdir.
Sen anavilar ibodat qilayotgan narsada shak-shubhada bo'lma. Ular oldin otalari ibodat qilganga o'xshash ibodat qilurlar, xolos. Va, albatta, Biz ularga nasibalarini kamsitmay, to'liq qilib beramiz.
Batahqiq, Musoga kitobni berdik. Bas, u haqida ixtilof qilindi. Agar Robbingdan o'tgan so'z bo'lmaganida, oralarida hukm chiqargan bo'lar edi. Va, albatta, ular undan shak-shubhadadirlar.
Albatta, Robbing hammaga amallariga yarasha to'liq vafo qilur. Chunki U qilayotgan narsalaridan xabardordir.
Bas, sen va sen bilan tavba qilganlar mustaqiym turinglar va tug'yonga ketmanglar. Chunki U nima qilayotganingizni ko'rib turguvchidir.
Zulm qilganlarga moyil bo'lmanglar. Yana sizni do'zax olovi tutmasin. Siz uchun Allohdan o'zga do'stlar yo'q. So'ngra yordam berilmaysizlar.
Kunduzning ikki tarafida va kechaning bir bo'lagida namozni to'kis ado qil! Albatta, yaxshiliklar yomonliklarni ketkazadi. Bu esa, eslovchilarga eslatmadir.
Va sabr qil. Bas, albatta, Alloh yaxshilik qiluvchilarning ajrini zoe qilmas.
Sizdan oldingi asrlarda yer yuzida fasoddan qaytaradigan boqiylik egalari bo'lganida edi. Magar Biz najot berganlar ozgina kishilar bo'ldi, xolos. Zulm qilganlar esa, maishat ortidan ketdilar va jinoyatchilardan bo'ldilar.
Robbing ahli islohchi bo'lgan shaharlarni zulm ila halok qilmas edi.
Agar Robbing xohlasa, odamlarni bir ummat qilardi. Ular ixtilof qilishda bardavom bo'lurlar.
Robbing rahm qilganlaridan boshqalari. Ularni shuning uchun yaratgandir. Robbingning: «Jahannamni, albatta, jinlar va odamlar bilan tamomila to'ldirurman», degan so'zi batamom bo'ldi.
Biz qalbingni sabotli qilish uchun senga Payg'ambarlar xabarining hammasini qissa qilib aytmoqdamiz. Bu (sura)da senga haq va mo'minlarga mav'iza hamda eslatma keldi.
Iymon keltirmaydiganlarga: «Imkoningiz bor amallarni qilavering, biz ham amal qiluvchilarmiz.
Va intizor bo'linglar, biz ham muntazirmiz», deb ayt.
Osmonlaru yerning g'aybi(ni bilmoq) Allohga xosdir. Ishning barchasi Unga qaytarilur. Bas, Unga ibodat qil va Ungagina tavakkal qil. Robbing qilayotganlaringizdan g'ofil emasdir.