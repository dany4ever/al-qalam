Ha-a. Miym.
Ayn. Siyn. Qo-of.
Azizu o'ta hikmatli bo'lmish Alloh senga va sendan avvalgilarga mana shunday vahiy qilur.
Osmondagi narsalar va yerdagi narslar unikidir. U zot yuksak va ulug'dir.
Osmonlar ust tomonlaridan yorilib ketay deydir. Farishtalar esa, Robbilari hamdi ila tasbih ayturlar va yer yuzidagi kimsalarga istig'for so'rarlar. Ogoh bo'lingkim, albatta, Alloh o'ta mag'firatli va o'ta rahmli zotdir.
Undan o'zga «do'stlar» tutganlarga Alloh kuzatguvchidir. Sen ularga vakil emassan
Ana shunday qilib, Biz senga shaharlarning onasini va uning atrofini ogohlantirishing uchun, bo'lishida hech shubha yo'q jamlash kunidan ogohlantirishing uchun arabiy Qur'onni yubordik. Bir guruh jannatda, bir guruh do'zaxda.
Agar Alloh xohlaganida, albatta, ularni bir ummat qilar edi. Lekin U zot xohlagan kishini O'z rahmatiga kiritur. Zolimlarga esa, hech bir do'st ham, yordam beruvchi ham yo'qdir.
Yoki ular undan boshqa «do'stlar» tutdilarmi?! Bas, Allohning O'zigina do'stdir. U zot o'liklarni tiriltirur. Uzot har bir narsaga qodirdir.
«Biror narsada ixtilof qilsangiz, uning hukmi Allohdadir. Ana o'sha Alloh Robbimdir. Ungagina tavakkal qildim va Ungagina qayturman».
U osmonlaru yerni yo'qdan bor qilguvchi zotdir. U sizlarga o'z jinsingizdan juftlar yaratdi. Chorva hayvonlarini ham juft qilib yaratdi. U zot sizni o'sha (juftlik) asosida ko'paytirur. U zotga o'xshash hech narsa yo'qdir. U zot o'ta eshitguvchi, o'ta ko'rguvchi zotdir.
Osmonlaru yer (xazinalari) kalitlari Unikidir. U xohlagan odamiga rizqni keng yoki tor qilur. Zotan u barcha narsani o'ta bilguvchi zotdir.
U zot sizlarga din etib O'zi Nuhga vasiyat qilgan va senga vahiy qilgan narsamizni hamda Ibrohim, Muso va Iysolarga vasiyat qilgan narsamizni shariat qildi. «Dinni barpo qilingiz va unda tafriqaga tushmangiz», dedi. Mushriklarga sen ularni da'vat qilgan narsa og'ir keldi. Alloh O'zi xohlagan kishisini (Payg'ambarlikka) tanlab olur va U O'zigagina iltijo etguvchi kishini hidoyat qilur.
Ular faqat o'zlariga ilm kelgandan keyingina, o'zaro hasad-adovat qilishib tafriqaga tushdilar. Agar Robbingdan (azoblashni) ma'lum muddatgacha (qoldirish) haqida so'z o'tgan bo'lmaganida, ular orasida albatta hukm chiqarilgan bo'lur edi. Albatta, ulardan keyin kitobga voris qilinganlar u haqida shak-shubhadadirlar.
Bas, shuning uchun ham da'vat qil, o'zingga amr qilinganidek, mustaqim tur va ularning havoi nafslariga ergashma hamda: «Men Alloh nozil qilgan har bir kitobga iymon keltirdim va orangizda adolat o'rnatishga amr qilindim. Alloh bizning Robbimiz, sizning ham Robbingiz. Bizning amallarimiz o'zimiz uchun, sizning amallaringiz o'zingiz uchun. Biz bilan sizning oramizda janjal(ga o'rin) yo'q. Alloh bizlarni jamlaydi va qaytish yolg'iz Uning O'zigadir», deb ayt.
Alloh haqida Unga ijobat qilinganidan keyin ham talashib-tortishadiganlarning hujjatlari Robbilari huzurida botildir, ularga g'azab bordir va ularga shiddatli azob bordir.
Alloh haq ila kitobni va (adolat) tarozuni nozil qilgan zotdir. Qaerdan bilursan, ehtimol (qiyomat) soati yaqindir!
U(qiyomat)ga iymon keltirmaydiganlar uning tezlashini istarlar, iymon keltirganlar esa, undan qo'rquvchidirlar, zotan uning shubhasiz haq ekanini bilurlar. Ogoh bo'ling! Albatta, (qiyomat) soati haqida shubha qilguvchilar yiroq zalolatdadirlar.
Alloh bandalariga lutflidir. U xohlagan kishiga rizq berur. U zot kuchligu azizdir.
Kim oxirat hosilini istasa, Biz unga hosilini ziyoda qilib berurmiz. Kim dunyo hosilini istasa, Biz unga o'shandan berurmiz va unga oxiratda biron nasiba bo'lmas.
Yoki ularning dindan Alloh izn bermagan narsalarni shariat qilib bergan sherik (xudo)lari bormi?! Agar ajrim kalimasi bo'lmaganida, albatta, ular o'rtasida hukm qilingan bo'lar edi. Albatta, zolim kimsalar uchun alamli azob bordir.
Zolimlarni o'zlari kasb qilgan narsalari(azobi)dan qo'rquvchi o'laroq ko'rasan. Holbuki, u ularga tushguvchidir. Iymon keltirib, solih amallarni qiluvchilar esa, jannat bog'laridadir. Ular uchun Robbilari huzurida xohlagan narsalari bordir. Mana shuning o'zi katta fazldir.
Ana o'sha, Alloh iymon keltirib, solih amallarni qilgan bandalariga berayotgan xushxabardir. Sen: «Men sizdan bu uchun ajr emas, faqat qarindoshlik mehrinigina so'rayman», deb ayt. Kim yaxshilik qilsa, Biz unga o'sha ishida yaxshilikni ziyoda qilurmiz. Albatta, Alloh o'ta mag'firatli, o'ta shukr qilguvchi zotdir.
Yoki ular: «U (Muhammad) Allohga nisbatan yolg'on to'qidi», deydilarmi?! Bas, agar Alloh xohlasa, qalbingga muhr bosur va Alloh O'z so'zlari ila botilni yo'q qilib, haqni haq qilur. Albatta, u dillardagi narsani o'ta bilguvchidir.
Uning O'zi bandalaridan tavbani qabul qilur, gunohlarini afv etur va nima qilayotganingizni bilur.
U zot iymon keltirib, solih amallar qilganlarning (duosini) ijobat qilur va ularga O'z fazlidan ziyoda qilur. Kofirlarga esa, ularga, shiddatli azob bordir.
Agar Alloh bandaariga rizqni keng qilib qo'ysa, albatta, ular yer yuzida haddan oshib keturlar, lekin U O'zi xohlaganiga o'lchov bilan tushirur. Albatta, u o'z bandalaridan o'ta xabardor va ularni o'ta ko'rguvchidir.
U zot (odamlar) noumid bo'lganlaridan keyin yomg'irni nozil qilur va O'z rahmatini taratur. U valiy va maqtalgan zotdir.
U zotning oyat-belgilaridan osmonlaru yerning yaratilishi va ularda turli jonivorlarning taratib qo'yilishidir. Va U zot agar xohlasa, ularni jamlashga qodirdir.
Sizga qaysi bir musibat yetsa, bas, o'z qo'lingiz qilgan kasbdandir va U zot ko'pini afv qilur.
Va siz yer yuzida qochib qutula olmassiz. Hamda siz uchun Allohdan o'zga valiy ham, nusrat berguvchi ham yo'q.
Dengizda tog'dek bo'lib suzib yurguvchi kemalar U zotning oyat-belgilaridandir.
Agar U zot xohlasa, shamolni to'xtatib qo'yur. Bas, u(kema)lar u(dengiz)ning ustida turib qolurlar. Albatta, ana shunda har bir sabr qiluvchi va shukr qilguvchi uchun oyat-belgilar bordir.
Yoki u(kema)larni alarning kasbi tufayli halok qilur va U zot ko'pni afv qilur.
Toki Bizning oyatlarimiz haqida tortishadiganlar bilsinlarki, ular uchun hech bir qochar joy yo'qdir.
Sizga berilgan narsalar hayoti dunyoning matohi, xolos. Allohning huzuridagi yaxshi va boqiy narsalar esa, iymon keltirgan va Robbilariga tavakkal qilganlar uchundir.
Katta gunohlar va fohisha ishlardan chetda bo'ladigan va g'azablangan vaqtda kechirib yuboradiganlar uchundir.
Robbilariga ijobat qilgan, namozni to'kis ado etgan, ishlari o'zaro shuro ila bo'lgan va ularga rizq qilib bergan narsalarimizdan infoq qiladiganlar uchundir.
O'zlariga tajovuzkorlik yetganda nusrat qozonadiganlar uchundir.
Yomonlikning jazosi o'z mislidek yomonlikdir. Kim afv etib isloh qilsa, uning ajri Allohning zimmasidadir. Albatta, U zot zolimlarni sevmas.
Albatta, kim o'ziga bo'lgan zulmdan keyin nusrat qozonsa, bas, undaylarni (ayblashga) hech yo'l yo'q.
Faqatgina odamlarga zulm qiladigan va yer yuzida nohaq tajovuzkorlik qiladiganlarni (ayblashga) yo'l bordir. Ana o'shalarga alamli azob bordir.
Shubhasiz, kim sabr qilib, kechirsa, albatta, bu mardlik ishlaridandir.
Alloh kimni zalolatga ketkazsa, bas, unga U zotdan o'zga hech bir valiy bo'lmas. Zolimlarni ko'rursanki, azobni ko'rgan choqlarida: «(Ortga) qaytishga hech bir yo'l bormikan?» derlar.
Sen ularni u(do'zax)ga ko'ndalang qilinayotganlarida xoru zor va qo'rqqan hollarida ko'z qiri bilan nazar solayotganlarini ko'rursan. Iymon keltirganlar: «Albatta, ziyonkorlar qiyomat kuni o'zlariga va ahli ayollariga ziyon qilganlardir» derlar. Ogoh bo'lingkim, albatta, zolimlar doimiy azobdadirlar.
Va ularga Allohdan o'zga yordam beradigan hech qanday valiylar bo'lmadi. Alloh kimni zalolatga ketkazsa, bas, unga hech bir (to'g'ri) yo'l yo'qdir.
Alloh tomonidan, qaytarib bo'lmaydigan kun kelmay turib, Robbingizga ijobat qiling! O'sha kuni sizga panohgoh topilmas va sizga (tushgan azobni) inkor qilguvchi topilmas.
Agar ular yuz o'girsalar, bas, Biz seni ularga qo'riqchi qilib yuborganimiz yo'q. Sening zimmangda faqat yetkazish bor, xolos. Albatta, Biz insonga O'zimizdan rahmat tottirgan chog'imizda u undan quvonur va agar ularga o'z qo'llari taqdim etgan narsa tufayli yomonlik yetsa, bas, albatta, inson kufroni ne'mat qilur.
Osmonlaru yerning mulki Allohnikidir. U zot xohlagan narsasini yaratur. U zot xohlagan kishisiga qizlar hadya etur va xohlagan kishisiga o'g'illar hadya etur.
Yoki ularni juftlab o'g'il-qiz qilib berur va xohlagan kishisini tug'mas qilur. Albatta, U zot o'ta bilguvchi va o'ta qodirdir.
Alloh bashar bilan gaplashmog'i bo'lmagan, magar vahiy orqali, yoki parda ortidan yoxud elchi yuboradiyu, U zotning izni ila xohlagan narsasini vahiy qilur. Albatta, U zot o'ta oliy va o'ta hikmatlidir.
Ana shunga o'xshash, Biz senga O'z amrimizdan bir ruhni vahiy qildik. Sen kitob nimaligini ham, iymon nimaligini ham idrok qilmas eding. Lekin, Biz uni bir nur qildikki, u bilan bandalarimizdan kimni xohlasak hidoyat qilurmiz. Albatta, sen to'g'ri yo'lga hidoyat qilursan.
Osmonlardagi narsalar va yerdagi narsalar Uniki bo'lgan Allohning yo'liga (hidoyat qilursan). Ogoh bo'lingkim, barcha ishlar Allohgagina qaytur.