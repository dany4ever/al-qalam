Ey iymon keltirganlar! Ahdnomalarga vafo qiling! Sizga, keyin tilovat qilinadiganlaridan boshqa, chorva hayvonlari halol qilindi, ehromdalik vaqtingizda ovni halol sanamagan holingizda. Albatta, Alloh nimani iroda etsa, shuni hukm qiladir.
Ey iymon keltirganlar! Allohning dini alomatlarini, harom oyni, atalgan qurbonlikni, osilgan belgilarni va Robbilaridan fazl va rozilik tilab Baytul Haromni qasd qilib chiqqanlarni o'zingizga halol hisoblamang. Ehromdan chiqib halol bo'lsangiz, ov qilsangiz, mayli. Masjidul Haromdan to'sgani uchun bir qavmni yomon ko'rishingiz ularga tajovuzkor bo'lishingizga olib bormasin. Yaxshilik va taqvo yo'lida hamkorlik qiling. Gunoh va dushmanlik yo'lida hamkorlik qilmang. Allohga taqvo qiling. Albatta, Alloh iqobi shiddatli zotdir.
Sizlarga o'limtik, qon, cho'chqa go'shti, Allohdan boshqaning nomi ila so'yilgan, bo'g'ilib o'lgan, urib o'ldirilgan, yiqilib o'lgan, suzib o'ldirilgan, yirtqich yegan hayvonlar harom qilindi. Magar, (o'lmay turib) so'yib olsangiz, halol. Va butlarga so'yilgan hayvonlar ham, cho'plar ila fol ochishingiz ham harom qilindi. Bunday qilmog'ingiz fosiqlikdir. Bugungi kunda kufr keltirganlar diningizga zarar yetkazishdan umid uzdilar. Ulardan qo'rqmanglar, Mendan qo'rqinglar. Bugungi kunda Men sizning diningizni mukammal qilib berdim. Sizga ne'matimni batamom qildim. Va sizga Islomni din deb rozi bo'ldim. Kimki gunohga moil bo'lmagan holida ochlikdan muztar bo'lsa, albatta, Alloh mag'firatli va rahmli zotdir.
Sendan ularga nima halol qilinganini so'rarlar. Sen: «Sizlarga pok narsalar halol qilindi. Ovchi itlarga o'xshatib, Alloh sizga o'rgatgan narsalardan ularga ham o'rgatgan ovchi hayvonlaringiz sizga tutib bergan narsadan yenglar. Ularga Allohning ismini zikr qilinglar. Allohga taqvo qilinglar. Albatta, Alloh hisobi tezkor zotdir», deb ayt!
Bugungi kunda sizlarga pok narsalar halol qilindi. Kitob berilganlarning taomi siz uchun haloldir. Sizning taomingiz ular uchun haloldir. Afiyfa mo'minalar va sizdan oldin kitob berilganlardan bo'lgan afiyfalar ham, agar iffatli bo'lgan holingizda, zinokor bo'lmay va o'ynash tutmay mahrlarini bersangiz, sizga haloldir. Kim iymonni inkor qilsa, uning amali bexuda ketadir va oxiratda u ziyon ko'ruvchilardan bo'ladir.
Ey iymon keltirganlar! Namozga turmoqchi bo'lsalaringiz, yuzlaringizni va qo'llaringizni chig'anoqlari ila yuvinglar. Boshlaringizga mash tortinglar. Va oyoqlaringizni to'piqlari ila yuvinglar. Agar junub bo'lsalaringiz, poklaninglar. Agar bemor yoki safarda bo'lsalaringiz yoxud birortalaringiz tahoratxonadan kelsa yoki ayollarga yaqinlik qilsa-yu, suv topa olmasalaringiz, bas, pokiza tuproq ila tayammum qilinglar. Undan yuzingizga va qo'llaringizga mash tortinglar. Alloh sizlarga qiyinchilik tug'dirishni istamas Ammo sizlarni poklashni va sizlarga o'z ne'matini batamom qilib berishni istaydir. Shoyadki shukr qilsangizlar.
Allohning sizga bergan ne'matini va sizdan olgan ahdini eslang. O'zingiz: «Eshitdik va itoat qildik», degansiz-a?! Va Allohga taqvo qiling. Albatta, Alloh ko'kraklardagi narsani ham bilguvchi zotdir.
Ey iymon keltirganlar! Alloh uchun haqda turing, adolatli guvoh bo'ling. Bir qavmni yomon ko'rishingiz sizni ularga nisbatan adolat qilmaslikka olib bormasin. Adolat qiling. Bu taqvoga oid ishdir. Allohga taqvo qiling. Albatta, Alloh qilayotgan amalingizdan xarabdor zotdir.
Alloh iymon keltirib yaxshi amallarni qilganlarga va'da qildi: Ularga mag'firat va ulkan ajr bo'lur.
Kufr keltirganlar va oyatlarimizni yolg'onga chiqarganlar–ana o'shalar do'zax egalaridir!
Ey iymon keltirganlar! Allohning sizga bergan ne'matini eslang. Bir qavm sizga qo'l uzatmoqchi bo'lganida, U ularning qo'llarini sizdan qaytargan edi. Va Allohga taqvo qiling. Mo'minlar Allohga tavakkal qilsinlar.
Batahqiq, Alloh Bani Isroildan ahdnoma oldi. Ulardan o'n ikkitasini naqib qilib yubordik. Va Alloh: «Albatta, Men sizlar bilanman. Agar namozni qoim qilsangiz, zakotni bersangiz, Payg'ambarlarimga iymon keltirsangiz, ularni qo'llasangiz va Allohga yaxshi qarz bersangiz, albatta, sizning xatolaringizni kechiraman hamda sizni ostidan anhorlar oqib turadigan jannatlarga kiritaman. Bas, bundan keyin ham sizdan kim kufr keltirsa, batahqiq, to'g'ri yo'ldan adashgan bo'ladi», dedi.
Ahdlarini buzganlari uchun ularni la'natladik va qalblarini qattiq qildik. Ular kalimalarni o'z o'rnidan o'zgartirdilar. O'zlariga eslatma bo'lgan narsadan ko'p nasibani unutdilar. Ularning ozginalaridan boshqalaridan mudom xiyonat ko'rasan. Bas, ularni avf et va ayblarini o'tib yubor. Albatta, Alloh yaxshilik qiluvchilarni sevadi.
Va «Biz nasorolarmiz» deganlarning ham ahdnomasini oldik. Bas, ular o'zlariga eslatma bo'lgan narsadan ko'p nasibani unutdilar. Biz ular orasida adovat va yomon ko'rishni qiyomat kunigacha qo'zg'atdik. Alloh, albatta, ularga qilmishlari haqida xabar beradi.
Ey ahli kitoblar! Batahqiq, sizlarga Payg'ambarimiz keldi. U sizga kitobdan berkitib yurgan ko'pgina narsalaringizni bayon qilib beradi. Ko'pginasini esa avf qiladi. Batahqiq, sizlarga Allohdan nur va oydin Kitob keldi.
U bilan Alloh O'z roziligini istaganlarni salom yo'llariga boshlaydi va ularni O'z izni ila zulmatlardan nurga chiqaradi. Hamda siroti mustaqimga hidoyat qiladi.
Batahqiq Masih ibn Maryam Allohdir, deganlar ham kofir bo'ldilar. Ularga: «Agar Alloh Masih ibn Maryamni, uning onasini va yer yuzidagi barcha kimsalarni halok etishni iroda qilsa, kim uni biron narsadan man' qila oladi? Holbuki, osmonlaru yer va ularning orasidagi narsalar Allohnikidir. U nimani xohlasa, xalq qiladi. Va Alloh har bir narsaga qodirdir», deb ayt!
Yahudiy va nasorolar: «Biz Allohning o'g'illarimiz va Uning mahbublarimiz», dedilar. Ularga: «Unday bo'lsa, nimaga U sizlarni gunohlaringiz tufayli azoblaydir? Balki sizlar U yaratgan bashardirsizlar. U kimni xohlasa, mag'firat qiladir. Kimni xohlasa, azoblaydir. Osmonlaru yer va ularning orasidagi narsalar Allohnikidir. Qaytib borish faqat Uning O'zigadir», deb ayt.
Ey ahli kitoblar! Batahqiq, sizlarga Payg'ambarimiz keldi. U sizlarga Payg'ambarlardan bo'sh davrda (dinni) bayon qiladi. Bizga bashorat berguvchi ham, ogohlantirguvchi ham kelmagan, demasligingiz uchun. Bas, batahqiq, sizlarga bashorat berguvchi ham, ogohlantirguvchi ham keldi. Va Alloh har bir narsaga qodirdir.
Muso o'z qavmiga: «Ey qavmim, Allohning sizga bergan ne'matlarini eslang. Axir, U sizdan Payg'ambarlar yubordi, podshohlar chiqardi va olamlarda birortaga bermagan narsalarni berdi-ku.
Ey qavmim, Alloh sizga yozib qo'ygan muqaddas yerga kiring. Ortingizga qaytmang, bas, ziyon ko'rguvchiga aylanasiz», deganini esla.
Ular: «Ey Muso, unda zo'ravon qavm bor. Ular undan chiqmagunlaricha biz hech qachon kirmaymiz. Agar ular chiqsalar, biz kiruvchidirmiz», dedilar.
Ulardan (Allohdan) qo'rqadiganlardan bo'lgan va Alloh ularga ne'mat ato etgan ikki kishi: «Ularning ustiga eshikdan kirib boringlar. Agar unga kirsangiz, albatta, g'olib bo'lasizlar. Agar mo'min bo'lsangiz, Allohga tavakkal qilingiz», dedilar.
Ular: «Ey Muso, modomiki ular bor ekan, biz zinhor va zinhor u yerga kirmaymiz. Sen o'zing Robbing ila borib ikkovlon ularga qarshi urush qilaveringlar. Biz bu yerda o'tirib turuvchimiz», dedilar.
U: «Ey Robbim, albatta, men o'zim va birodarimdan boshqaga ega emasman. O'zing biz bilan fosiq qavmning orasini ajratgin», dedi.
U zot: «Albatta, bu yer ularga qirq yilgacha haromdir. Ular yer yuzida hayron bo'lib yurarlar. Fosiq qavmlar uchun xafa bo'lma», dedi.
Ularga Odamning ikki o'g'li xabarini haq ila tilovat qilib ber. Ikkovlari qurbonlik qilganlarida, birlaridan qabul qilindi, boshqasidan qabul qilinmadi. U: «Albatta, men seni o'ldirajakman», dedi. Birisi: «Albatta, Alloh taqvodorlardangina qabul qiladir.
Agar sen meni o'ldirish uchun qo'l ko'tarsang, men seni o'ldirish uchun qo'l ko'tarmasman. Men, albatta, olamlarning Robbi Allohdan qo'rqaman.
Men, albatta, mening ham gunohimni, o'zingning ham gunohingni olib ketishingni, shu sababdan do'zax ahlidan bo'lishingni xohlayman. Ana o'sha zolimlarning jazosidir», dedi.
Nafsi unga birodarini o'ldirishni yaxshi ko'rsatdi. Bas, uni o'ldirdi. Shu sababdan ziyonkorlardan bo'ldi.
Alloh yer yuzida kezib yurgan qarg'ani unga birodarining o'ligini qanday ko'mishini ko'rsatish uchun yubordi. U: «Sho'rim qursin! Mana shu qarg'achalik bo'lib, birodarim o'ligini ko'ma olmadim-a?!» dedi. Bas, u nadomat qiluvchilardan bo'ldi.
Shuning uchun ham Bani Isroilga: «Kim bir jonni nohaqdan yoki yer yuzida fasod qilmasa ham o'ldirsa, xuddi hamma odamlarni o'ldirgan bo'ladi. Kim uni tiriltirsa, xuddi hamma odamlarni tiriltirgandek bo'ladi», deb yozdik. Batahqiq, ularga Payg'ambarlarimiz bayonotlar olib keldilar. So'ngra, bundan keyin ham, ulardan ko'plari yer yuzida isrof qilguvchilardan bo'ldilar.
Allohga va Uning Payg'ambariga qarshi urush qiluvchilar, yer yuzida fasod qiluvchilarning jazosi, albatta, o'ldirilmoqlari yoki osilmoqlari yoxud qo'l-oyoqlari qarama-qarshi tomondan kesilmog'i yoki yer yuzida surgun qilinmoqlaridir. Bu (narsa) ularga bu dunyoda or bo'lur. Oxiratda esa, ularga ulkan azob bor.
Magar, ularga qodir bo'lishingizdan oldin tavba qilsalar, bilingki, albatta, Alloh mag'firatli va rahmli zotdir.
Ey iymon keltirganlar! Allohga taqvo qilinglar va Unga vasiyla axtaringiz hamda Uning yo'lida jihod qilingiz. Shoyadki, yutuqqa erishsangiz.
Agar kufr keltirganlar qo'lida yer yuzidagi hamma narsa va yana shuncha narsa bo'lsayu uni qiyomat kunining azobidan qutulishga to'lov qilib bersalar ham, ulardan qabul qilinmas. Ularga alamli azob bor.
Ular do'zaxdan chiqmoqchi bo'lurlar. Ammo undan chiqa olmaslar. Ularga muqim azob bor.
O'g'ri erkak va o'g'ri ayolning qo'llarini kesinglar. Bu ularning qilmishiga jazo va Allohdan 'iqobdir. Alloh aziz va hakimdir.
Kim zulmidan keyin tavba etsa va amali solih qilsa, Alloh albatta tavbasini qabul qiladi. Shubhasiz, Alloh mag'firatli va rahmli zotdir.
Osmonlaru yerning mulki Allohning ekanligini, kimni xohlasa, azoblashini, kimni xohlasa, mag'firat qilishini va Alloh har bir narsaga qodir ekanini bilmasmiding?!
Ey Payg'ambar! Og'izlari ila, iymon keltirdik, deb qalblari iymon keltirmaganlar va yahudiy bo'lganlarning kufrga oshiqadiganlaridan xafa bo'lma. Ular yolg'onni ko'p eshitadilar, senga kelmagan qavmlardan ham eshitadilar. So'zlarni joylaridan o'zgartiradilar. Ular: «Agar sizga bu berilsa, olinglar, agar bu berilmasa, hazir bo'linglar», derlar. Alloh kimni fitnaga solishni iroda qilsa, unga Alloh tomonidan bo'ladigan biron narsani to'sa olmassan. Alloh ana o'shalarning qalblarini poklashni iroda qilmadi. Ularga bu dunyoda sharmandalik bor. Ularga oxiratda ulkan azob bor.
Ular yolg'onni ko'p eshituvchilar, haromni ko'p yeyuvchilardir. Agar senga kelsalar, oralarida hukm chiqar yoki ulardan yuz o'gir. Agar ulardan yuz o'girsang, senga hech zarar keltira olmaslar. Agar hukm qilsang, oralarida adolat ila hukm qil. Albatta, Alloh adolat qiluvchilarni sevadi.
O'zlarida Tavrot bo'la turib, unda Allohning hukmi bo'la turib, qanday qilib seni hakam qiladilaru so'ngra yana yuz o'girib ketarlar? Ular mo'min emaslar.
Biz Tavrotni nozil qildik. Unda hidoyat va nur bor. U bilan U zotga taslim bo'lgan Payg'ambarlar, Allohning kitobini muhofaza qilishga mukallaf bo'lgan robboniylar va ahborlar yahudiy bo'lganlarga hukm yuritarlar. Ular bu kitobga guvoh qilinganlar. Odamlardan qo'rqmanglar, Mendan qo'rqinglar. Mening oyatlarimni arzon bahoga sotmanglar. Kim Alloh nozil qilgan narsa ila hukm yuritmasa, o'shalar kofirlardir.
Biz unda ularga jonga–jon, ko'zga–ko'z, burunga–burun, quloqqa–quloq, tishga–tish va jarohatlarda qasos vojib, deb yozdik. Kim u(qasos)ni kechib yuborsa, bu unga kafforotdir. Kim Alloh nozil qilgan narsa ila hukm yuritmasa, o'shalar zolimlardir.
Ularning izlaridan Iyso ibn Maryamni o'zidan oldingi Tavrotni tasdiqlovchi qilib yubordik. Unga Injilni berdik. Unda hidoyat va nur bor. U o'zidan oldingi Tavrotni tasdiqlaguvchidir. U taqvodorlar uchun hidoyat va mav'izadir.
Injil ahli unda Alloh nozil qilgan narsa ila hukm yuritsinlar. Kim Alloh nozil qilgan narsa ila hukm yuritmasa, ana o'shalar fosiqlardir.
Va Biz senga kitobni haq ila, o'zidan oldingi kitobni tasdiqlovchi va uning ustidan nazorat etguvchi qilib nozil qildik. Bas, ular orasida Alloh nozil etgan narsa ila hukm yurit. O'zingga kelgan haqni qo'yib, ularning xohishlariga ergashma. Sizlardan har biringizga alohida shariat va yo'l qilib qo'ydik. Agar Alloh xohlasa, hammangizni bir ummat qilib qo'yar edi. Ammo U sizlarni O'zi ato etgan narsada sinamoq istaydir. Yaxshilikka shoshilingiz. Hammangizning qaytar joyingiz Alloh huzurida. Bas, o'shanda ixtilof qilgan narsalaringiz haqida xabar beradir.
Ular orasida Alloh nozil etgan narsa ila hukm yurit. Ularning xohishlariga ergashma va ular seni Alloh senga nozil qilgan narsada fitnaga solishlaridan hazir bo'l. Agar yuz o'girsalar, bilki, Alloh ularni ba'zi gunohlari tufayli musibatga solishni iroda qilibdi. Albatta, odamlardan ko'plari fosiqlardir.
Johiliyat hukmini istaydilarmi?! Ishonchi komil qavmlar uchun Allohdan hukmi yaxshiroq kim bor?!
Ey iymon keltirganlar! Yahudiy va nasorolarni o'zingizga do'st tutmang. Ular bir-birlari bilan do'stdirlar. Sizdan kim ularni do'st tutsa, albbatta, u ulardandir. Albatta, Alloh zolim qavmlarni hidoyat etmas.
Qalblarida kasallik borlarning, zamon aylanib bizga musibat yetishidan qo'rqamiz, deb ular tomon shoshilganini ko'rasan. Shoyadki, Alloh fathu nusrat bersa yoki O'z tomonidan biron ish ato qilsayu o'zlaricha sirlashgan narsalariga nadomat qilsalar.
Iymon keltirganlar: «O'zlarini sizlar bilan deb Allohning nomi ila jon-jahdlari ila qasam ichganlar anavilarmi?» deyishadi. Amallari bexuda ketdi. Bas, ziyon ko'rguvchilardan bo'ldilar.
Ey iymon keltirganlar! Sizlardan kim dinidan qaytsa, Alloh albatta O'zi sevadigan va ular ham Allohni sevadigan qavmni keltiradi. Ular mo'minlarga xokisor, kofirlarga qattiqqo'l, Allohning yo'lida jihod qilarlar va malomatchining malomatidan qo'rqmaslar. Bu Allohning fazli bo'lib, xohlagan odamiga beradi. Alloh fazli-karami keng va biluvchi zotdir.
Albatta, sizning valiylaringiz Alloh, Uning Payg'ambari va bo'yinsungan hollarida namozni qoim qilib, zakotni ato etadigan iymon keltirganlardir.
Kim Allohni, Uning Payg'ambarini va iymon keltirganlarni valiy qilib olsa, bas, albatta, Allohning hizbi–ana o'shalar g'oliblardir.
Ey iymon keltirganlar! Diningizni masxara va o'yin qilib olgan sizdan oldin kitob berilganlar va kufr keltirganlarni valiy-do'st tutmang. Agar mo'min bo'lsangiz, Allohga taqvo qiling.
Agar namozga nido qilsangiz, ular uni masxara va o'yin qilishadi. Bu ularning aql qilmaydigan qavmligidandir.
Sen: «Ey ahli kitoblar! Bizni faqat Allohga hamda o'zimizga nozil qilingan va avvallari nozil qilingan narsalarga iymon keltirganimiz uchun va sizlarning ko'pchiligingiz fosiq bo'lganingiz uchun ayblaysizlarmi?!» deb ayt.
Sen: «Sizlarga Allohning huzuridagi bundan ham ko'ra yomonroq «savob»ning xabarini beraymi? Kim Allohning la'natiga uchragan, g'azabiga duchor bo'lgan, maymun va cho'chqaga aylantirilgan va tog'utga ibodat qilgan bo'lsa, ana o'shalar yomon martabadagi va to'g'ri yo'ldan butunlay adashgan kimsalardir», deb ayt!
Ular huzuringizga kelsalar, iymon keltirdik, derlar. Holbuki, ularning kufr ila kirib, kufr ila chiqishlari shubhasiz. Alloh ular berkitgan narsani yaxshi biladir.
Va ulardan ko'plarining gunohga, dushmanlikka va harom yemoqqa oshiqayotganini ko'rasan. Qilayotgan ishlari qanday ham yomon!
Robboniylari va ahborlari ularni gunoh aytish va haromni yeyishdan qaytarsalar bo'lmasmi?! Qilayotgan hunarlari qanday ham yomon-a!
Yahudiylar: «Allohning qo'li bog'liqdir», dedilar. Qo'llari bog'lsin ularning. Aytganlari uchun la'natga uchrasinlar. Balki Allohning ikki qo'li ochiq, xohlaganicha nafaqa qilar. Senga Robbingdan nozil qilingan narsa ulardan ko'plarining tug'yon va kufrini ziyoda qilar. Ularning orasiga qiyomat kunigacha dushmanlik va yomon ko'rishni soldik. Ular qachon urush olovini yoqsalar, Alloh o'chirar. Ular yer yuzida fasod qilib yurarlar. Alloh fasod qilguvchilarni sevmas.
Agar ahli kitoblar iymon keltirib, taqvo qilganlarida edi, ularning gunohlarini yuvgan va jannati na'imga kiritgan bo'lardik.
Agar ular Tavrotga, Injilga va ularga Robbilaridan nozil bo'lgan narsaga amal qilganlarida edi, albatta, tepalaridan ham, oyoqlari ostidan ham (rizq) yegan bo'lardilar. Ulardan mo''tadil toifalar ham bor. Ularning ko'plarining qilgan narsalari juda ham yomon.
Ey Payg'ambar! Senga Robbingdan nozil qilingan narsani yetkaz. Agar shunday qilmasang, Uning elchiligini yetkazmagan bo'lasan. Alloh seni odamlardan saqlaydir. Albatta, Alloh kofir qavmlarni hidoyat qilmas.
Sen: «Ey ahli kitoblar! Tavrot, Injil va sizga Robbingizdan nozil qilingan narsaga amal qilmagunlaringizgacha hech narsaga arzimaysizlar», deb ayt. Senga Robbingdan nozil qilingan narsa ulardan ko'plarining tug'yon va kufrlarini ziyoda qiladi. Kofir qavmlar uchun achinma.
Albatta, iymon keltirganlar, yahudiy bo'lganlar, sobi'unlar va nasorolardan kim Allohga va qiyomat kuniga iymon keltirsa va yaxshi amal qilsa, ularga xavf yo'q va ular xafa ham bo'lmaslar.
Batahqiq, Biz Bani Isroildan miysoq–ahdnoma oldik va ularga Payg'ambarlar yubordik. Har qachon ularning havoi nafslariga to'g'ri kelmaydigan narsa keltirgan Payg'ambarni: bir guruhlarini yolg'onchi dedilar, bir guruhlarini o'ldirdilar.
Ular, hech qanday sinov bo'lmaydi, deb ko'ru kar bo'lib oldilar. So'ngra Alloh ularni kechirdi. Keyin ulardan ko'plari yana ko'ru kar bo'lib oldilar. Alloh ularning qilayotganini ko'ruvchi zotdir.
Alloh, albatta, Masih ibn Maryamdir, deganlar kofir bo'ldilar. Masih ibn Maryam esa: «Mening Robbim va sizning Robbingiz Allohga ibodat qiling. Kim Allohga shirk keltirsa, albatta, Alloh unga jannatni harom qiladir va uning turar joyi do'zax bo'ladir. Va zolimlarga nusrat beruvchilar yo'qdir», dedi.
Alloh, uchtaning uchinchisidir, deganlar, batahqiq, kofir bo'ldilar. Yagona ilohdan o'zga hech qanday iloh yo'q! Agar aytayotganlaridan qaytmasalar, ulardan kufr keltirganlarini alamli azob tutadir.
Allohga tavba qilib, Unga istig'for aytmaydilarmi?! Zotan, Alloh mag'firatli va rahmli zotdir.
Masih ibn Maryam bir Payg'ambar, xolos. Undan oldin ham Payg'ambarlar o'tgan. Uning onasi esa, siddiqadir. Ikkovlari ham taom yer edilar. Biz ularga oyatlarni qanday bayon qilayotganimizga nazar sol-u, keyin ularning qanday burilib ketayotganlariga nazar sol.
Sen: «Allohni qo'yib, sizga zarar ham, foyda ham bera olmaydigan narsaga ibodat qilasizlarmi?! Alloh eshituvchi va biluvchi zotdir», deb ayt.
Sen: «Ey ahli kitoblar! Diningizda haddan oshib, nohaqlik qilmang. Va oldin o'zlari adashib va ko'pchilikni adashtirib, to'g'ri yo'ldan umuman chiqqanlarning havoi nafslariga ergashmang», deb ayt.
Bani Isroildan kufr keltirganlari Dovud va Iyso ibn Maryam tilida la'natlandilar. Bu esa, isyon qilganlari va tajovuzkor bo'lganlari uchun bo'ldi.
Ular qilingan yomon ishdan bir-birlarini qaytarmas edilar. Bu qilmishlari qanday ham yomon bo'ldi!
Ulardan ko'plarining kufr keltirganlarni valiy-do'st tutganini ko'rasan. Ularga nafslari taqdim qilgan narsa qanday ham yomon bo'ldi. Alloh ularga g'azab qildi. Va ular azobda boqiy qoluvchilardir.
Agar Allohga, Payg'ambarga va unga nozil qilingan narsaga iymon keltirganlarida edi, ularni valiy-do'st tutmas edilar. Lekin ulardan ko'plari fosiqlardir.
Yahudiy va shirk keltirganlarni iymon keltirganlarga nisbatan odamlarning ashaddiy adovatlisi ekanini topasan. Ulardan iymon keltirganlarga do'stlikka yaqinrog'i, biz nasorolarmiz, deganlar ekanini topasan. Bu ularning ichida diniy olimlar va rohiblar bo'lganidan va ularning takabburlik qilmasliklaridandir.
Ularni Payg'ambarga nozil qilingan narsani tinglaganlarida, haqni bilganliklaridan, ko'zlari yosh to'kkanini ko'rasan. Ular: «Ey Robbimiz, biz iymon keltirdik, bas, bizni shohidlar qatoriga yozgin.
Nima uchun Allohga va bizga kelgan haqqa iymon keltirmas ekanmiz va Robbimiz bizni ham solih qavmlar qatoriga kiritishini tama' qilmas ekanmiz?!» derlar.
Aytganlariga yarasha Alloh ularga ostidan anhorlar oqib turgan jannatlarda boqiy qolishni mukofot qilib berdi. Yaxshilik qiluvchilarning mukofoti shuldir.
Kufr keltirganlar va oyatlarimizni yolg'onga chiqarganlar–ana o'shalar jahannam egalaridir.
Ey iymon keltirganlar! Alloh sizga halol qilgan pok narsalarni harom qilmangiz. Haddingizdan oshmang. Albatta, Alloh haddidan oshuvchilarni sevmas.
Va Alloh sizgarizq qilib bergan halol-pok narsalardan yenglar. O'zingiz ishongan Allohga taqvo qiling.
Alloh sizlarni bexuda qasamlaringiz uchun tutmas. Lekin qasd ila tukkan qasamlaringiz uchun tutar. Bas, uning kafforati o'z ahlingizni o'rtacha taomlantirish miqdorida o'nta miskinga taom yoki kiyim berish yoxud bir qul ozod qilishdir. Kim topa olmasa, bas, uch kun ro'za tutsin. Ana o'sha, agar qasam ichgan bo'lsangiz, qasamingizning kafforatidir. Qasamlaringizni muhofaza qiling. Alloh sizga shunday qilib O'z oyatlarini bayon etadi. Shoyadki shukr qilsangiz.
Ey iymon keltirganlar! Albatta, xamr, qimor, butlar va (fol ochadigan) cho'plar iflosdir. Shaytonning ishidir. Bas, undan chetda bo'ling. Shoyadki, najot topsangiz.
Albatta, shayton xamr va qimor tufayli oralaringizga adovat va yomon ko'rishlikni solishni hamda sizlarni Allohning zikridan va namozdan to'sishni xohlaydi. Endi to'xtarsizlar?!
Allohga va Uning Payg'ambariga itoat qiling va hazir bo'ling! Agar yuz o'giradigan bo'lsangiz, bilingki, Payg'ambarimiz vazifasi aniq yetkazish, xolos.
Iymon keltirganlar uchun, agar taqvo qilib, iymon keltirib, yaxshi amallarni qilgan bo'lsalar, so'ngra taqvo qilib, iymon keltirsalar, keyin taqvo qilib ehson qilsalar, yeb-ichganlarida gunoh yo'qdir. Zotan, Alloh ehson qiluvchilarni sevadir.
Ey iymon keltirganlar! Alloh undan kim g'oyibona qo'rqishini bilish uchun sizlarni qo'llaringiz va nayzalaringiz yetadigan ovlarda bir oz sinab ko'radi. Bundan keyin kim tajovuz qilsa, unga alamli azob bor.
Ey iymon keltirganlar! Ehromdalik holingizda ovni o'ldirmang. Sizdan kim uni qasddan o'ldirsa, jazosi sizdan ikki odil kishi hukmiga muvofiq chorva hayvonlaridan u(ov)ga teng keladiganini hadiy qilib Ka'baga yetkazishdir. YOxud uning kafforati miskinlarga taom berish yoki shu barobarida, o'z qilmishining yomon oqibatini tatib ko'rsin uchun, ro'za tutishdir. O'tganlarini Alloh avf qildi. Kim qaytarsa, Alloh undan intiqom oladir. Zotan, Alloh aziz, intiqom egasidir.
Dengiz ovi va uning taomi sizga va sayr qiluvchilarga halol qilindi. Modomiki ehromda ekansiz, sizga quruqlik ovi harom qilindi. Huzurida to'planadiganingiz Allohga taqvo qiling.
Alloh Ka'bani–Baytul Haromni, harom oyni, hadiyni va osiladigan belgilarni odamlar uchun asos qilib qo'ydi. Bu esa, Alloh albatta osmonlaru yerdagi narsalarni bilishini va albatta Alloh har bir narsani biluvchi zot ekanini bilishingiz uchundir.
Bilingki, albatta, Allohning iqobi shiddatlidir va, albatta, Alloh mag'firatli va rahmli zotdir.
Payg'ambar zimmasida faqat yetkazish bor, xolos. Alloh oshkor qilganingizni ham, yashirganingizni ham biladir.
Sen: «Agar nopokning ko'pligi seni ajablantirsa ham, pok bilan nopok teng bo'la olmas, ey aql egalari, Allohga taqvo qiling, shoyadki najot topsangiz», deb ayt.
Ey iymon keltirganlar! Har xil narsalarni so'rayvermanglar. Agar zohir bo'lsa, sizga yomon bo'ladi. Agar Qur'on nozil qilinib turgan chog'da so'rasangiz, sizga zohir bo'ladi. Holbuki, Alloh ularni avf qilgan edi. Alloh mag'firatli va halim zotdir.
Sizdan oldin har bir qavm ularni so'ragan, so'ngra esa, ularga kofir bo'lgan edi.
Alloh bahiyra, soiba, vasiyla va hommlarni qilgani yo'q. Lekin kufr keltirganlar Allohga nisbatan yolg'on to'qirlar. Ularning ko'plari aqlsizdirlar.
Ularga: «Alloh nozil qilgan narsaga, Payg'ambarga kelinglar», deyilsa, «Bizga ota-bobolarimizni nimani ustida topgan bo'lsak, o'sha yetarli», derlar. Agar ota-bobolari hech narsaga aqli yetmaydigan va hidoyatga erishmagan bo'lsalar ham-a?!
Ey iymon keltirganlar! O'zingizni biling. Agar hidoyatda bo'lsangiz, ularning adashganlari sizga zarar qilmas. Hammangizning qaytib boradigan joyingiz Allohning huzurida. O'shanda sizga qilib yurgan ishlaringizning xabarini beradir.
Ey iymon keltirganlar! Birortangizga o'lim kelganda–vasiyat qilar chog'ida o'zingizdan bo'lgan ikki adolatli kishi, agar yer yuzida safardalik chog'ingizda o'lim musibati yetsa, o'zgalardan ikki kishi o'rtangizda guvoh bo'lsin. Agar shubha qilsangiz, guvohlarni namozdan keyin tutasiz va ular: «Garchi qarindoshimiz uchun bo'lsa ham, qasamni ozgina qiymatga sotmaymiz va Alloh uchun guvohligimizni yashirmaymiz. Zotan, u holda, albatta, gunohkorlardan bo'lib qolamiz», deb Alloh nomi ila qasam ichadilar.
Agar ikkovlarining gunohlari bilinib qolsa, o'rinlariga ustilariga nohaqlik tushgan yaqinlardan ikkitalari o'tadilar va Alloh ila qasam ichib: «Bizning guvohligimiz ularning guvohliklaridan to'g'riroq va biz tajovuz qilmadik. Agar qilgan bo'lsak, albatta, zolimlardan bo'lamiz», derlar.
Ana shunday qilmoqlik, guvohlikni haqqoniy ado etishlariga yoki qasamlaridan so'ng raddiya qasam bo'lishidan qo'rqishlariga yaqinroqdir. Allohga taqvo qilinglar va quloq osinglar. Alloh fosiq qavmlarni hidoyat qilmas.
Alloh Payg'ambarlarni jamlagan kunda: «Sizga qanday javob qilindi?» deb so'raydir. Ular: «Biz bilmaysmiz, albatta, Sening O'zinggina g'ayblarni yaxshi bilguvchisan», derlar.
Alloh: «Ey Iyso ibn Maryam, senga va volidangga bergan ne'matimni esla. Seni muqaddas ruh bilan qo'llaganimni, odamlarga beshikda ham, kattaligingda ham gapirganingni esla. Senga kitobni, hikmatni, Tavrotni va Injilni o'rgatganimni esla. Mening iznim ila loydan qush shaklini yasaganingda va unga puflaganingda, Mening iznim ila qush bo'lganini, Mening iznim ila tug'ma ko'rni va pesni tuzatganingni esla. Mening iznim ila o'liklarni chiqarganingni esla. Bani Isroilga aniq mo''jizalar keltirganingda, ulardan kufr keltirganlari: «Bu ochiq sehrdan o'zga hech narsa emas», deganida, seni ulardan qutqarganimini esla», deganini yod et!
Havoriylarga: «Menga va Mening Payg'ambarimga iymon keltiring», deb vahiy yuborganimda, ular: «Iymon keltirdik va shohid bo'l, biz albatta, musulmonlarmiz» deganini esla!
Havoriylar: «Ey Iyso ibn Maryam, sening Robbing bizga osmondan tuzatilgan dasturxon tushira oladimi?» deganlarida, u: «Agar mo'min bo'lsalaringiz, Allohga taqvo qilinglar», deganini esla.
Ular: «Undan yemoqni, qalblarimiz taskin topmog'ini, bizga rost gapirganingni bilmoqni va bunga guvoh bo'lmoqni istaymiz», dedilar.
Iyso ibn Maryam: «Ey bor Xudoyo! Robbimiz! Bizga osmondan yasatilgan dasturxon tushirgin, u avvalimizgayu oxirimizga bayram bo'lib qolsin. Sendan mo''jiza bo'lib qolsin. Va bizga rizq bergin, zotan O'zing eng yaxshi rizq berguvchisan», dedi.
Alloh: «Men, albatta, uni sizlarga tushirguvchiman. Bas, bundan keyin sizlardan kim kufr keltirsa, uni olamlarda hech kimni azoblamagan azob ila azoblagayman», dedi.
Alloh: «Ey Iyso ibn Maryam, sen odamlarga, Allohni qo'yib, meni va onamni iloh qilib olinglar, dedingmi?» deganini, u esa: «Ey pok Zot, haqqim yo'q narsani men ayta olmayman-ku. Agar aytgan bo'lganimda, batahqiq, Sen uni bilar eding. Sen mening dilimdagini bilasan, men Sendagi hech narsani bilmayman. Albatta, Sen O'zing g'ayblarni eng yaxshi bilguvchi zotsan.
Men ularga O'zing menga amr qilgan narsa; Allohga mening Robbim va sizning Robbingizga ibodat qilingdan, boshqani aytganim yo'q. Va modomiki oralarida ekanman, ularga guvoh bo'ldim. Meni O'zingga olganingdan so'ng, Sening O'zing ularga kuzatuvchi bo'lding. Zotan, sen har bir narsaga guvohsan.
Agar ularni azoblaydigan bo'lsang, bas, albatta, ular Sening bandalaring. Agar ularni mag'firat qiladigan bo'lsang, bas, albatta, Sening O'zing aziz-g'olib va hikmatli zotsan», deganini esla.
Alloh: «Bu kun rostgo'ylarga rostgo'yliklari manfaat beradigan kun. Ularga ostidan suvlar oqib turgan jannatlar bor, unda abadiy-boqiy bo'lurlar. Alloh ulardan rozi bo'ldi. Ular Allohdan rozi bo'ldi. Bu esa ulug' yutuqdir» dedi.
Osmonlaru yer va ulardagi narsalar Allohning mulkidir. Va U zot har bir narsaga qodirdir.