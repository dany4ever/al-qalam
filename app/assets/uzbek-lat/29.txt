Alif. Lom. Miym.
Odamlar »iymon keltirdik« deyishlari ila imtihon qilinmay, tark etilishlarini o'yladilarmi?
Va, batahqiq, Biz ulardan oldingilarni ham imtihondan o'tkazganmiz. Bas, Alloh, albatta, sodiq bo'lganlarni ham bilajak, yolg'onchilarni ham bilajak.
YOki yomonliklarni qiladiganlar Bizdan qochib qutulishni o'ylaydilarmi? Qilgan hukmlari qanday ham yomon-a?!
Kim Allohga ro'baro' bo'lishdan umidvor bo'lsa, albatta, Alloh belgilagan vaqt kelguvchidir. U o'ta eshitguvchi va o'ta bilguvchidir.
Kim jihod qilsa, bas, albatta, o'z foydasi uchun jihod qilur. Albatta, Alloh barcha olamlardan behojatdir.
Iymon keltirib, yaxshi amallar qilganlarning yomonliklarini, albatta, o'chirurmiz va ularni qilgan amallarining eng yaxshisi ila mukofotlarmiz.
Va insonga ota-onasiga yaxshilik qilishni tasviya qildik. Agar ular seni o'zing bilmagan narsani Menga shirk keltirishing uchun jihod qilsalar, bas, ularga itoat qilma. Qaytishlaringiz Mengaginadir. Bas, sizlarga qilgan narsalaringiz xabarini berurman.
Iymon keltirib, yaxshi amallar qilganlarni solihlar qatoriga qo'shurmiz.
Va odamlardan, Allohga iymon keltirdik, deydigan, so'ngra Allohning yo'lida ozorlansa, odamlarning fitnasini Allohning azobidek qabul qiladiganlari ham bor. Agar Robbing tomonidan nusrat kelsa, ular, albatta, biz siz bilan birga edik, derlar. Alloh olamlarning ko'ksilaridagi narsalarni o'ta bilguvchi zot emasmi?!
Albatta, Alloh iymon keltirganlarni ham yaxshi bilur, munofiqlarni ham yaxshi bilur.
Va kufr keltirganlar iymon keltirganlarga: »Bizning yo'limizga ergashinglar, xatolaringizni biz ko'taraylik«, derlar. Holbuki, ular alarning xatolaridan hech bir narsani ko'targuvchi emaslar. Albatta, ular yolg'onchilardir.
Albatta, ular o'z yuklarini ham, u yuklar bilan birga boshqa yuklarni ham ko'tarurlar. Albatta, qiyomat kunida uydirib yurgan narsalari haqida so'ralurlar.
Va, batahqiq, biz Nuhni qavmiga Payg'ambar etib yubordik. Bas, u ular ichida ellik yili kam ming yil turdi. So'ngra ularni zolim bo'lgan hollarida to'fon oldi.
Bas, Biz unga va kema sohiblariga najot berdik va u(kema)ni olamlarga oyat-belgi qildik.
Va Ibrohimni (yubordik). O'shanda u o'z qavmiga: «Allohga ibodat qilinglar va Unga taqvo qilinglar. Bunday qilishingiz, agar bilsangiz, siz uchun yaxshidir.
Albatta, sizlar Allohni qo'yib, butlarga ibodat qilmoqdasiz va uydirmalar to'qimoqdasiz, xolos. Albatta, Allohdan o'zga ibodat qilayotgan narsalaringiz sizga rizq berishga molik emaslar. Rizqni Allohning huzuridan istanglar. Unga ibodat va shukr qilinglar. Ungagina qaytarilursiz», dedi.
Agar sizlar yolg'onchi qilsangiz, bas, sizdan oldingi ummatlar ham yolg'onchi qilganlar. Payg'ambar zimmasida ochiq-oydin yetkazishdan boshqa narsa yo'q.
Alloh maxluqni avval-boshdan qanday yaratishini, so'ngra uni yana qaytarishini ko'rmaydilarmi?! Albatta, bu Alloh uchun osondir.
Sen: «Er yuzida sayr etib yuringlar va maxluqotlarni U zot avval-boshdan qanday yaratganiga nazar solinglar. So'ngra Alloh oxirat hayotini paydo qilur. Albatta, Alloh har bir narsaga qodirdir.
Kimni xohlasa, azoblaydir, kimni xohlasa, rahm qiladir. Ungagina qaytarilursizlar.
Siz na yer yuzida va na ko'kda U zotni ojiz qoldirguvchi emassiz. Sizga Allohdan o'zga do'st ham, yordamchi ham bo'lmas», deb ayt.
Allohning oyatlariga va Unga ro'baro' bo'lishga kufr keltirganlar, ana o'shalar Mening rahmatimdan noumid bo'ldilar. Ana o'shalarning o'zlariga alamli azob bor.
Uning qavmining javobi: «Uni o'ldiringlar yoki o'tda yoqinglar!» deyishlaridan boshqa narsa bo'lmadi. Bas, Alloh uni o'tdan qutqardi. Albatta, bunda iymon keltiradigan qavmlar uchun oyat-belgilar bordir.
U: «Sizlar, albatta, hayoti dunyodagi o'zaro mavaddatingiz uchun Allohni qo'yib, butlarni tutdingiz. So'ngra qiyomat kunida ba'zingiz ba'zingizga kufr keltirursiz va ba'zingiz ba'zingizni la'natlarsiz. Va joyingiz do'zaxdir. Hamda sizga nusrat berguvchilar bo'lmas.
Bas, unga Lut iymon keltirdi va: «Albatta, men Robbimga hijrat qilguvchiman. Albatta, U aziz va hakimdir», dedi.
Biz unga Ishoqni va Yaqubni baxsh etdik va Payg'ambarlik hamda kitobni uning zurriyotida bo'ladigan qildik. Unga bu dunyoda ajrini berdik. Albatta, u oxiratda solihlardan bo'lgay.
Va Lutni (ham yubordik). O'shanda u o'z qavmiga: «Albatta, siz o'zingizdan oldin o'tgan olamlardan hech kim qilmagan fohisha ishni qilmoqdasiz.
Sizlar erkaklarga yaqinlik qilib, yo'lni kesasizmi va to'plantilaringizda munkir ish qilurmisiz?!»dedi. Uning qavmining javobi: «Agar rostgo'ylardan bo'lsang, bizga Allohning azobini keltir», deyishdan boshqa bo'lmadi.
U: «Ey Robbim, menga buzg'unchi qavmlarga qarshi O'zing nusrat ber», dedi.
Bizning elchilarimiz Ibrohimga xushxabarni keltirishganida: «Albatta, biz ushbu shahar ahlini halok qilguvchidirmiz. Albatta, uning ahli zulm qilguvchilardan bo'ldilar», dedilar.
U: «Unda Lut bor-ku?!» dedi. Ular: «Biz unda kim borligini yaxshi bilamiz. Biz, albatta, unga va uning ahliga najot beramiz. Magar uning xotini halok bo'lguvchilardan bo'lgandir», dedilar.
Elchilarimiz Lutga kelishganida, u ular sababli mahzun bo'ldi va kelishlaridan yuragi siqildi. Ular: «Sen xavfsirama va mahzun ham bo'lma, albatta, biz seni va ahlingni qutqarguvchilarmiz. Magar xotining halok bo'lguvchilardan bo'lgandir.
Albatta, Biz ushbu shahar aholisi boshiga fosiqlik qilganlari tufayli osmondan azob tushirguvchimiz», dedilar.
Batahqiq, Biz undan aql yuritguvchi qavmlar uchun ochiq-oydin oyat-belgilar qoldirganmiz.
Va Madyanga birodarlari Shuaybni (yubordik). Bas, u: «Ey qavmim, Allohga ibodat qiling, oxirat kunidan umidvor bo'ling va yer yuzida buzg'unchilik ila xarakat qilib yurmang», dedi.
Bas, uni yolg'onchiga chiqardilar. Shunda ularni bir silkinish tutdi va diyorlarida cho'kkalab qoldilar.
Va Od va Samudni (ham halok etdik). Batahqiq, bu sizga ularning maskanlaridan ayon bo'lib turibdi. Shayton ularga amallarini ziynatlab ko'rsatib, ularni yo'ldan to'sdi. Holbuki, ular ko'rib-bilib turguvchi edilar.
Qorun, Fir'avn va Homonlarni (ham halok qildik). Batahqiq, Muso ularga ochiq-oydin hujjatlar keltirdi. Bas, ular yer yuzida mutakabbirlik qildilar va qochib qutulguvchi bo'lmadilar.
Ulardan har birini gunohi tufayli tutdik. Bas, ulardan ba'zilari ustiga tosh yog'dirdik, ba'zilarini qichqiriq ushladi, ba'zilarini yerga yutdirdik va ba'zilarini g'arq qildik. Alloh ularga zulm etguvchi bo'lmadi, lekin ular o'zlariga zulm etdilar.
Allohni qo'yib, o'zga do'stlar tutganlarning misoli o'ziga uy tutgan o'rgimchakka o'xshaydi. Holbuki, eng zaif uy o'rgimchakning uyasidir. Koshki bilsalar edi.
Albatta, Alloh ular o'zidan boshqa nima narsaga duo qilayotganlarini yaxshi biladir. Va U aziz va hakim zotdir.
Ushbu misollarni Biz odamlar uchun keltirurmiz. Lekin ularga olimlardan o'zgalarning aqllari yetmas.
Alloh osmonlar va yerni haq ila yaratgandir. Albatta, bunda mo'minlar uchun oyat-belgi bordir.
Senga kitobdan vahiy qilingan narsani tilovat qil va namozni to'kis ado et, albatta, namoz fohisha va munkar ishlardan qaytarur. Albatta, Allohning zikri buyuk ishdir. Alloh nima qilsangiz, bilur.
Sizlar ahli kitoblarning zulm qilganlaridan boshqalari bilan faqat yaxshi uslubda mujodala etinglar va ularga: «Biz o'zimizga nozil qilingan va sizga nozil qilingan narsaga iymon keltirdik, bizning ilohimiz va sizning ilohingiz birdir va biz unga bo'ysunguvchimiz», denglar.
Ana shunday qilib, senga ham kitob nozil qildik. Bas, Biz ularga kitob bergan kimsalar unga iymon keltirurlar. Anavilardan ham unga iymon keltiradiganlari bor. Bizning oyatlarimizni faqat kofirlargina inkor eturlar.
Undan oldin hech bir kitobni tilovat qilmas eding va qo'ling bilan xat yozmas eding. Agar shunday bo'lganida, botil ahllari shubhaga tushgan bo'lur edilar.
Yo'q! U(Qur'on) ilm berilganlar ko'ksidagi ochiq-oydin oyatlardir. Bizning oyatlarimizni faqat zolimlargina inkor qilur.
Va ular: «Unga Robbidan mo'jizalar nozil qilinsa edi», dedilar. Sen: »Mo''jizalar yolg'iz Allohning huzuridadir. Men esa, faqat ochiq-oydin ogohlantirguvchiman, xolos», degin.
Ularga Bizning senga o'zlari uchun tilovat qilinayotgan ushbu kitobni nozil etganimiz kifoya qilmaydimi?! Albatta, bunda iymon keltiradigan qavmlar uchun rahmat va eslatma bordir.
«Men bilan sizning oramizda guvohlikka Allohning O'zi kifoyadir. U osmonlaru yerdagi narsani bilur. Botilga iymon keltirib, Allohga kufr keltirganlar, ana o'shalar o'zlari ziyon ko'rguvchilardir», deb ayt.
Ular sendan azobni tezlashtirishni talab qilurlar. Agar belgilangan ajal bo'lmaganida, ularga, albatta, azob kelgan bo'lur edi. Albatta, ularga u to'satdan, ular sezmagan holda kelur.
Ular sendan azobni tezlashtirishni talab qilurlar. Holbuki, jahannam hech shubhasiz kofirlarni o'rab turguvchidir.
U kunda azob ularni ustlaridan va oyoqlari ostidan o'rab olur va U zot: «Qilib yurgan amallaringiz (jazosini) toting!» deb aytur.
Ey iymon keltirgan bandalarim, albatta, Mening yerim kengdir. Bas, Mengagina ibodat qilinglar.
Har bir jon o'limni topajakdir. So'ngra Bizgagina qaytarilursiz.
Iymon keltirib, yaxshi amallarni qilganlarni jannatdan ostidan anhorlar oqib turgan olimaqom joylarga joylashtirurmiz. U yerda abadiy qolurlar. Amal qilguvchilarning ajri qanday ham yaxshi!
Ular sabr qilgan va Robbilarigagina tavakkul qiladigan zotlardir.
O'z rizqini ko'tara olmaydigan qanchadan-qancha jonzotlar bor. Ularga ham, sizlarga ham Alloh rizq beradir. Va U o'ta eshitguvchi va o'ta bilguvchi zotdir. Darhaqiqat, o'ylab ko'radigan bo'lsak, ko'pgina jonzotlar rizqga muhtoj bo'lganida, uni tanovvul qilishdan boshqa narsani bilmaydi. Rizq topish uchun harakat ham qilmaydi. Rizqni o'zi bilan ko'tarib ham yurmaydi. O'ziga rizq jamg'armaydi ham. Faqat rizq kerak bo'lganida, uni tanovvul qiladi, xolos. Ammo rizq topilmasdan, birortasi ochqab o'lib ham qolmaydi. Rizqini terib yeb yuraveradi. Faqat insongina rizq to'plashni odat qilgan. Ilohiy ta'limotlardan uzoq bo'lgan ba'zi bir odamlar hayotni rizq-ro'z uchun kurashishdan iborat, deb o'ylaydilar. Ular o'zlaricha, rizqni o'zimiz topmoqdamiz, deb gumon qiladilar.
Agar ulardan: «Osmonlaru yerni kim yaratgan va quyoshniyu oyni o'z izmiga qaratgan kim?» deb so'rasang: «Alloh», derlar. Bas, unda qayoqqa burilmoqdalar?!
Alloh O'z bandalaridan kimni xohlasa, rizqini keng qilib qo'yadir va xohlaganinikini tor qiladir. Albatta, Alloh har bir narsani o'ta bilguvchi zotdir.
Agar ulardan: «Osmondan suv tushirib, u bilan o'lgan yerni tiriltirgan kim?!» deb so'rasang, albatta, ular: «Alloh», derlar. Sen: «Allohga hamd bo'lsin!» deb ayt. Yo'q! Ularning ko'plari aql yuritmaslar.
Bu dunyo hayoti faqat o'yin-kulgidan iboratdir. Agar bilsalar, oxirat diyori, ana o'sha haqiqiy hayotdir.
Ular qachon kemaga minsalar, Allohga, Uning diniga ixlos qilgan hollarida duo qilurlar. Najot berib, ularni quruqlikka chiqarsa, banogoh shirk keltirurlar.
Ular Biz bergan narsaga kufr keltiraversinlar va huzur qilaversinlar! Bas, tezda bilurlar.
Biz ularga Haramni omonlik joyi qilib qo'yganimizni bilmabmidilar?! Holbuki, ularning atrofida odamlar talon-tarojga uchramoqdalar. Ular botilga iymon keltirib, Allohning ne'matiga kufr keltiradilarmi?!
Allohga nisbatan yolg'on to'qigan yoki o'ziga kelgan haqni yolg'onga chiqargan kimsadan ham zolimroq odam bormi?! Kofirlarga jahannamda turar joy yo'qmidi?!
Bizning (yo'limizda) jihod qilganlarni O'z yo'llarimizga hidoyat eturmiz. Albatta, Alloh chiroyli amal qilguvchilar bilandir.