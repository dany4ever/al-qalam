Safda tizilib turuvchilar ila qasam.
Zajr (qilinadiganlarni) zajr qilguvchilar ila qasam.
Zikrni tilovat qilguvchilar ila qasam.
Albatta, ilohingiz yagonadir.
U zot osmonlaru yerning va ikkisi orasidagi narsalarning Robbidir. Va mashriqlarning Robbidir.
Albatta, Biz bu dunyo osmonini yulduzlar ziynati-la ziynatladik.
Va har bir itoatsiz shaytondan saqlash uchun .
Ular yuksak to'pliqqa quloq sola olmaslar va har tomondan (uchqun-la) otilurlar.
Haydalurlar! Ular uchun uzluksiz azob bordir.
Magar birorta so'zni o'g'rilikcha tinglagan shaxs bo'lsa, uni yoqguvchi olov ta'qib etar.
Bas, sen ulardan so'ra: ularni yaratish qiyinroqmikan yoki Biz yaratgan zotlarni?! Albatta, Biz ularni yopishqoq loydan yaratdik.
Balki sen ajablanding, ular esa masxara qilurlar.
Qachonki eslatilsalar, eslamaslar.
Qachonki biror oyat-belgini ko'rsalar, qattiqroq masxara qilurlar.
Ular: «Bu (Qur'on) ochiq-oydin sehrdan boshqa narsa emas.
O'lsak-da, tuproq va suyak bo'lsak-da, albatta, Biz qayta tiriltirilurmizmi?!
Avvalgi ota-bobolarimiz ham-a?!» dedilar.
Sen: «Ha! Xor bo'lgan hollaringizda!» degin.
Bas, u faqatgina bir qichqiriqdan iborat, xolos. Bas, birdan ular nazar solib turibdilar-da!
Va ular: «Voh, sho'rimiz qurisin! Bu jazo kuni-ku!» derlar.
Bu sizlar yolg'onga chiqarib yurgan ajrim kunidir.
Zulm qilganlarni, ularning juftlarini va ular ibodat qilib yurgan narsalarini to'plang.
Allohdan o'zga. Bas,ularni jahiym yo'liga hidoyat qiling»(deyilur).
Va ularni to'xtatinglar! Albatta, ular so'ralguvchidirlar.
Sizlarga nima bo'ldi? O'zaro yordamlashmayapsiz?!
Yo'q! Ular bugungi kunda taslim bo'lguvchilardir.
Ular bir-birlariga savol berurlar.
Ular: «Albatta, sizlar bizga o'ng tomondan kelar edingiz», derlar.
Ular: «Yo'q! Siz o'zingiz mo'min bo'lmagan edingiz.
Bizning ustingizdan hukmronligimiz bo'lmagan edi. Yo'q! Siz o'zingiz tug'yonga ketgan qavm edingiz.
Bas, hammamizga Robbimizning (azob) so'zi haq bo'ldi. Albatta, biz totguvchilarmiz.
Ha, biz sizlarni ig'vo qildik. Albatta, biz ig'vo qilguvchi edik», derlar.
Bas, ular u kunda azobda sherik bo'lguvchilardir.
Albatta, Biz jinoyatchilarga shundoq qilurmiz.
Chunki, ularga qachonki «La ilaha illollohu», deyilsa, mutakabbirlik qilar edilar.
«Axir biz bir jinni shoirni deb o'z xudolarimizni tark qilguvchi bo'laylikmi?!» der edilar.
Yo'q! U haqni keltirdi va Payg'ambarlarni tasdiq qildi.
Albatta, siz alamli azobni totguvchidirsiz.
Qilib o'tgan narsangizdan boshqa narsaning jazosini olmassiz.
Magar Allohning ixlosli bandalari.
Ana o'shalarga, o'zlariga ma'lum rizq bordir.
Meva-chevalar bordir. Ular ikrom qilingan hollarida...
Na'iym jannatlarida...
So'rilar ustida bir-birlariga qaragan hollarida bo'lurlar.
Ularga oqar chashmadan qadahlar aylantirib turilur.
Oppoq, ichguvchiga lazzatbaxshdir.
Unda hech bir zarar yo'qdir va undan sarxush ham bo'lmaslar.
Oldilarida ko'zlarini (begonalardan) tiyguvchi shahlo ko'zlilar bordir.
Ular xuddi asrab qo'yilgan tuxumga o'xsharlar.
Bas, ular bir-birlaridan so'ray boshlaydilar.
Ichlaridan bir so'zlovchi: «Aniqki, mening bir do'stim bor edi.
U: «Sen ham tasdiqlovchilardanmisan?!
O'lib, tuproq va suyaklar bo'lib ketsak ham, albatta, jazolanadiganlardan bo'lurmizmi?!» der edi.
Sizlar ham qarayapsizlarmi?» dedi.
Bas, o'zi qarab, uni do'zaxning o'rtasida ko'rdi.
U: «Allohga qasamki, meni ham halok qilishingga oz qolgan ekan.
Agar Robbimning ne'mati bo'lmaganida, men ham (do'zaxga) hozir qilinganlardan bo'lur edim.
Biz o'lguvchi emas ekanmizmi?!
Faqat birinchi o'limimizdan boshqa?! Biz azoblanguvchi emas ekanmizmi?!» dedi.
Albatta, bu ayni ulug' yutuqdir.
Bas, amal qilguvchilar mana shunga o'xshash narsa uchun amal etsinlar.
Manzil o'laroq ana o'sha yaxshimi yoki zaqqum daraxtimi?
Albatta, Biz u(daraxt)ni zolimlar uchun fitna qildik.
Darhaqiqat, u bir daraxt bo'lib, do'zax qa'ridan chiqur.
Uning (meva) tugar joyi, xuddi shaytonlarning boshlariga o'xshaydir.
Bas, albatta, ular undan yeguvchilardir. Undan qorinlarni to'ldirguvchilardir.
So'ngra, buning ustiga, ular uchun o'ta qaynoq suvdan aralashtirma ham bor.
So'ngra, albatta, ularning qaytar joyi jahannamga bo'lur.
Chunki ular o'z otalarini adashgan holda topdilar.
Endi esa, ular o'shalarning izidan chopmoqdalar.
Batahqiq, ulardan oldin avvalgilarning ko'plari adashganlar.
Batahqiq, Biz ichlariga ogohlantirguvchilar yubordik.
Bas, ogohlantirilganlarning oqibati qandoq bo'lganiga nazar sol.
Magar ixlosli bandalarimizgina halokatga uchramadilar.
Batahqiq, Bizga Nuh nido qildi. Bas, naqadar yaxshi ijobat qilguvchimiz.
Va Biz unga va uning ahliga ulug' g'amdan najot berdik.
Va uning zurriyotlarini, o'zlarini boqiy qolguvchilar qildik.
Va keyingilar ichida uning uchun (olqishlar) qoldirdik.
Barcha olamlarda Nuhga salom bo'lsin!
Albatta, Biz go'zal amal qilguvchilarni mana shunday mukofotlarmiz.
Albatta, u mo'min bandalarimizdandir.
So'ngra qolganlarni g'arq qildik.
Albatta, Ibrohim ham uning guruhidandir.
O'shanda u o'z Robbiga sog'lom qalb ila kelmishdi.
O'shanda otasiga va qavmiga: «Nimaga ibodat qilmoqdasiz?!
Allohdan o'zga uydirma ilohlarni xohlaysizlarmi?!
Olamlarning Robbi haqida nima gumoningiz bor?!» demishdi.
U yulduzlarga bir nazar soldi
Va: «Albatta, men bemorman» dedi.
Darhol, undan yuz o'girib yurib ketdilar.
Bas, tezda ularning xudolariga burildi va: «Qani, yemaysizlarmi?!
Sizga nima bo'ldi?! Gapirmaysizlarmi?!» dedi.
So'ng ularga yaqinlashib, o'ng qo'l bilan ura boshladi.
Ular u tomon shoshib, bir-birlarini turtib kela boshladi.
U: «O'zingiz yo'nib yasagan narsaga ibodat qilasizlarmi?!
Holbuki, sizni ham, qolgan narsalaringizni ham Alloh yaratgan-ku?!» dedi.
Ular: «Uning uchun (o'choq) bino qilinglar, bas, uni gulxanga otinglar!» dedilar.
Bas, ular unga makr-hiylani iroda qilishdi. Biz ularni tuban qildik.
U: «Albatta, men Robbimga borguvchiman. U meni hidoyat qilur.
Robbim, menga solihlardan ato et», dedi.
Bas, Biz unga bir halim o'g'ilning xushxabarini berdik.
Bas, qachonki (bola) uning o'zi bilan birga yuradigan bo'lganida: «Ey o'g'ilcham, men tushimda seni so'yayotganimni ko'rmoqdaman, boqib ko'r, nima deysan?» dedi. U: «Ey otajon, senga amr etilganni bajar, insha Alloh, meni sabr qilguvchilardan topursan», dedi.
Ikkovlari taslim bo'lib, uni peshonasicha yotqizganida.
Biz unga nido qildik: «Ey Ibrohim!
Batahqiq, sen tushni tasdiq qilding! Albatta, biz go'zal ish qilguvchilarni mana shunday mukofotlaymiz», deb.
Albatta, bu ochiq-oydin sinovning ayni o'zidir.
Biz uning o'rniga katta qurbonlik fido qildik.
Va keyingilar ichida uning uchun (olqishlar) qoldirdik.
Ibrohimga salom bo'lsin!
Biz go'zal amal qilguvchilarni shunday mukofotlarmiz.
Chunki u mo'min bandalarimizdandir.
Yana Biz unga solihlardan bir Payg'ambar bo'lajak Ishoqning xushxabarini berdik.
Va unga ham, Ishoqqa ham baraka berdik. Ikkovlarining zurriyotidan go'zal amal qilguvchi ham, o'ziga ochiq-oydin zulm qilguvchi ham bo'lur.
Batahqiq, Biz Muso va Horunga ne'mat berdik.
Ikkovlariga va qavmlariga katta g'amdan najot berdik.
Va ularga nusrat berdik, bas, ular g'olib bo'ldilar.
Va Biz ikkovlariga ravshanu komil bayonli kitobni berdik.
Va ikkovlarini sirotul mustaqiymga hidoyat qildik.
Va keyingilar ichida ikkovlari uchun (olqishlar) qoldirdik.
Muso va Horunga salom bo'lsin!
Biz go'zal amal qilguvchilarni mana shunday mukofotlarmiz.
Chunki ikkovlari mo'min bandalarimizdandirlar.
Albatta, Ilyos ham Payg'ambarlardandir.
O'shanda u qavmiga: «Taqvo qilmaysizmi?!
Ba'lga ibodat qilib, yaratuvchilarning eng yaxshisini.
O'z Robbingizni va avvalgi ota-bobolaringizning Robbi Allohni tark etasizmi?!» dedi.
Bas, uni yolg'onchi qildilar. Endi, albatta, ular (azobga) hozir qilinguvchilardir.
Magar Allohning muxlis bandalarigina (mustasnodir).
Va keyingilar ichida uning uchun (olqishlar) qoldirdik.
Iliyosiynga salom bo'lsin.
Biz go'zal amal qilguvchilarni mana shunday mukofotlarmiz.
Chunki u mo'min bandalarimizdandir.
Albatta, Lut ham Payg'ambarlardandir.
O'shanda Biz unga va uning ahliga, hammalariga najot berdik.
Magar bir kampirgina (azobda) qolguvchilardan bo'ldi.
So'ngra qolganlarini halok etdik.
Albatta, siz ularning ustidan o'tib turursizlar. Ertalab.
Va kechda ham. Aql yuritmaysizlarmi?!
Albatta, Yunus ham Payg'ambarlardandir.
O'shanda u to'lgan kemaga qochdi.
Bas, qur'a tashlashdi va u mag'lublardan bo'ldi.
Bas, uni malomatga loyiq bo'lgan holida nahang baliq yutdi.
Agar u ko'p tasbih aytguvchilardan bo'lmaganida edi.
Uning qornida qayta tiriltiradigan kungacha qolib ketar edi.
Bas, Biz uni bemor holida maydonga otdik.
Va uning ustiga qovoq daraxtini o'stirib qo'ydik.
Va uni yuz ming yoki undan ko'proqqa Payg'ambar qilib yubordik.
Bas, iymon keltirdilar. Keyin Biz ularni ma'lum muddat bahramand qildik.
Bas, u(mushrik)lardan so'ra-chi, Robbingga qizlar-u, ularga o'g'illar ekanmi?!
Yoki Biz farishtalarni qiz qilib yaratganmizu ular guvoh bo'lib turganlarmi?
Ogoh bo'lingkim! Ular o'z uydirmalarida derlar:
«Alloh tug'di». Albatta, ular yolg'onchilardir.
U zot o'g'illarini qo'yib qizlarni tanlab olibdimi?
Sizga nima bo'ldi?! Qanday hukm chiqarmoqdasiz?
Axir eslamaysizlarmi?!
Yoki sizda ochiq-oydin hujjat bormi?!
Agar rostgo'ylardan bo'lsangiz, kitobingizni keltiring!
Va ular U bilan jinlar orasida nasab (da'vosi) qildilar. Holbuki, jinlar o'zlarining, albatta, (azobga) hozir qilinguvchiliklarini bilganlar.
Alloh ular vasf qilgan narsadan pokdir.
Faqat Allohning ixlosli bandalarigina (mustasnodir).
Albatta, siz ham, siz ibodat qilayotgan narsalar ham.
U zotga qarshi fitnaga solguvchi bo'la olmassiz.
O'zi (aslida) jahannamga kirguvchi kimsadan boshqani.
Bizdan har birimizning ma'lum maqomi bordir.
Albatta, bizlar saf tortib turguvchilarmiz.
Va, albatta, bizlar tasbih aytguvchilarmiz.
Holbuki, ular der edilar:
«Agar bizning huzurimizda ham avvalgilardan bir eslatma bo'lganida.
Albatta, Allohning ixlosli bandalaridan bo'lar edik».
Bas, unga kufr keltirdilar. Endi yaqinda bilurlar.
Batahqiq, Payg'ambar etib yuborilgan bandalarimizga so'zimiz o'tgandir.
Albatta, ular, ha, ulargina nusrat topishlari.
Va, albatta, Bizning lashkarimizgina g'olib bo'lishi haqida.
Bas, sen ulardan bir vaqtgacha yuz o'gir.
Va ularning (tomoshasini) ko'r! Bas, tezda o'zlari ham ko'rurlar.
Hali ular Bizning azobimizni shoshiltirmoqdamilar?!
Qachonki, u ularning hovlisiga tushganida, ogohlantirilganlarning tongi juda yomon bo'lur.
Bas, sen ulardan bir vaqtgacha yuz o'gir.
Va ularning (tomoshasini) ko'r! Bas, tezda o'zlari ham ko'rurlar.
Sening Robbing, izzat Robbi ular qilgan vasfdan pokdir.
Va Payg'ambarlarga salom bo'lsin!
Olamlarning Robbi Allohga hamdlar bo'lsin!