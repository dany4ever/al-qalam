Alif. Lam. Miym.
Rum mag'lub bo'ldi.
Yaqin yerda. Va ular mag'lubiyatlaridan keyin tezda g'olib bo'lajaklar.
Sanoqli yillarda. Undan oldin ham, keyin ham barcha ish Allohdandir. O'sha kunda mo'minlar shodlanurlar.
Allohning nusratidan. U xohlaganiga nusrat berur. Va U azizu rohiymdir.
(Bu) Allohning va'dasidir. Alloh O'z va'dasiga xilof qilmas. Lekin odamlarning ko'pi buni bilmaslar.
Ular bu dunyo hayotining zohirini bilurlar. Holbuki, ular oxiratdan g'ofildirlar.
Axir, ular Alloh osmonlaru yerni va ular orasidagi narsalarni faqat haq bilan va ma'lum muddatga yaratganini tafakkur qilib ko'rmaydilarmi?! Haqiqatda, odamlardan ko'plari Robbilariga ro'baro' bo'lishni inkor qilguvchilardir.
Er yuzida yurib, o'zlaridan oldingilarning oqibati qanday bo'lganiga nazar solmaydilarmi?! Ularning bulardan quvvatlari ko'proq edi va yerga ishlov berib, uni bular obod qilgandan ko'ra ko'proq obod qilgan edilar. Va ularga Payg'ambarlari ochiq-oydin (oyat)lar bilan keldilar. Alloh ularga zulm qilmas edi, lekin ular o'zlariga zulm qilardilar.
So'ngra yomonlik qilganlarning oqibati Allohning oyatlarini yolg'onga chiqarganlari va ularni istehzo qilganlari uchun yomon bo'ldi.
Alloh maxluqotni yo'qdan bor qiladi, so'ngra uni yana qaytadan vujudga keltiradi, so'ngra Unga qaytarilursiz.
Qiyomat qoim bo'lgan kunda jinoyatchilar noumid bo'lurlar.
Ularga (Allohga keltirgan) sheriklaridan shafoatchilar bo'lmadi va ular sheriklariga kufr keltirguvchi bo'ldilar.
Qiyomat qoim bo'lgan kuni, o'sha kuni (guruhlarga) bo'linurlar.
Bas, iymon keltirib, yaxshi amallarni qilganlar, ular jannatda shodlanurlar.
Kufr keltirib, Bizning oyatlarimizni va oxirat muloqotini yolg'onga chiqarganlar, ana o'shalar, azobga hozir qilinurlar.
Bas, tunga kirishingizda ham, tongga kirishingizda ham Allohni poklab yod eting.
Osmonlaru yerdagi hamdu sano Unikidir. Oqshomda va peshinda ham (poklab yod etingiz).
U o'likdan tirikni chiqarur va tirikdan o'likni chiqarur va yerni o'limidan keyin tiriltirur. Shunga o'xshash siz ham chiqarilursiz.
Sizni tuproqdan yaratgani va so'ngra sizlar basharga aylanib tarqalishingiz Uning oyat-belgilaridandir.
Va sizlarga sokinlik topishingiz uchun o'zingizdan juftlar yaratganligi va oralaringizda sevgi va marhamatni solib qo'ygani (ham) Uning oyat-belgilaridandir. Albatta, bunda tafakkur qiladigan qavmlar uchun oyat-belgilar bordir.
Va Uning oyat-belgilaridan osmonlaru yerning yaratilishi va tillaringiz va ranglaringizning turlicha bo'lishidir. Albatta, bunda olimlar uchun oyat-belgilar bordir.
Va Uning oyat-belgilaridan kechasi va kunduzi uxlashingiz hamda Uning fazlidan talab qilishingizdir. Albatta, bunda eshitadigan qavm uchun oyat-belgilar bordir.
Va Uning oyatlaridan sizga qo'rquv va umid uchun chaqmoqni ko'rsatadi va osmondan suvni nozil qiladi-da, u bilan yerni o'lgandan keyin tiriltiradi. Albatta, bunda aql yuratadigan qavm uchun oyat-belgilar bordir.
Uning oyat-belgilaridan, osmonlaru yer Uning amri ila turishidir. So'ngra sizlarni bir bor chaqirsa, yerdan hammangiz birdan chiqarsizlar.
Osmonlaru yerdagi kimsalar Unga xosdir. Barchalari Unga itoat qilguvchidirlar.
U maxluqotni yo'qdan bor qiladir, so'ngra uni yana qaytadan vujudga keltiradir, bu unga juda osondir. Osmonlaru yerdagi eng oliy vasf Unikidir.U aziz va hakim zotdir.
U sizga o'zingizdan misol keltirdi. Sizlarning qo'lingizdagi (qullaringiz)dan Biz sizga rizq qilib bergan narsada sheriklaringiz bor-u, sizlar u(rizq)da teng bo'lib, ular haqida ham o'zingizdan haqqingizda qo'rqqaningizdek qo'rqasizmi?! Aql yuritadigan qavmlar uchun oyatlarni ana shunday mufassal qilib borurmiz.
Yo'q!!! Zulm qilganlar ilmsiz ravishda havoyi nafslariga ergashdilar, xolos. Alloh zalolatga solgan kimsani kim hidoyatga sola olardi?! Va oxiratda ularga nusrat berguvchilar bo'lmas.
Bas, sen haqqa moyil bo'lib, dinga yuz tut. Bu Alloh odamlarni yaratgan asil tabiatdir. Allohning yaratganini o'zgartirib bo'lmas. Ushbu to'g'ri dindir. Lekin odamlarning ko'pi bilmaslar.
(Har bir narsada) Unga qaytguvchi bo'laroq, U zotga taqvo qiling, namozni to'kis ado eting va mushriklardan bo'lmang.
Dinlarida tafriqaga tushgan, guruh-guruh bo'lib olib, har bir firqa o'z oldidagi narsadan shod bo'lganlardan (bo'lmang).
Qachon odamlarga zarar yetsa, Robbilarining O'zigagina qaytib, duo qilurlar. So'ngra U zot ularga O'zidan rahmat tottirganda, ko'ribsanki, ulardan ba'zi guruhlari Robbilariga shirk keltirurlar.
Biz ularga bergan narsaga kufr keltiraversinlar! Bas, huzurlanavering! Yaqinda bilasizlar!
YOki Biz ularga osmondan hujjat tushirganmizu u(hujjat) U zotga shirk keltirgan narsa (joizligi) haqida so'zlaydimi?!
Va qachon odamlarga rahmatni tottirsak, undan shod bo'lurlar. Agar ularga o'z qo'llari taqdim qilgan narsa tufayli yomonlik yetsa, darhol umidsizlikka tushurlar.
Ular Alloh O'zi xohlagan kishisiga rizqni keng yoki tor qilishini bilmaydilarmi? Albatta, bunda iymon keltiradigan qavm uchun oyat-belgilar bordir.
Bas, qarindoshga, miskinga va yo'l o'g'liga haqqini ber. Ana shu Allohning yuzini iroda qilganlar uchun xayrlidir. Va ana o'shalar najot topguvchilardir.
Odamlar mollari ichida ziyoda bo'lsin, deb ribo uchun bergan molingiz Alloh huzurida ziyoda bo'lmas. Allohning yuzini ko'zlab bergan zakotingiz esa, bas, ana o'shalar, bir necha barobar qilib olguvchilardir.
Sizlarni xalq qilgan, so'ngra rizqlantirgan, keyin o'ldiradigan va yana tiriltiradigan zot Allohdir. Sizning (Allohga keltirgan) sheriklaringizdan, kim ana shularingizdan birortasini qila oladi?! U zot ular shirk keltirayotgan narsalardan pok va oliy bo'ldi.
Qilgan amallarining ba'zisini tottirish uchun, odamlar qo'llari kasb qilgan narsalar tufayli quruqlikdayu dengizda fasod zohir bo'ldi. Shoyadki ular qaytsalar.
Sen: «Er yuzida sayr qilinglar. Oldin o'tganlarning oqibati qanday bo'lganiga nazar solinglar. Ularning ko'plari mushrik bo'lgan edilar», deb ayt.
Bas, Alloh tomonidan rad qilinmaydigan kun kelmasdan avval to'g'ri dinga yuz tut. O'sha kunda (odamlar) bo'lak-bzlak bo'lurlar.
Kim kufr keltirsa, uning kufri o'z zarariga. Kimlar yaxshi amallar qilgan bo'lsa, o'zlari uchun zamin tayyorlarlar.
U zot iymon keltirgan va yaxshi amallarni qilganlarni O'z fazli ila mukofotlashi uchundir. Albatta, U kofirlarni sevmas.
Va Uning oyat-belgilaridan sizga O'z rahmatidan tottirish uchun, O'z amri ila kemalarni yurdirish uchun va Uning fazlidan (rizq) talab qilishingiz uchun shamollarni xushxabarchi qilib yuborishidir. Shoyadki shukr qilsangiz.
Batahqiq, Biz sendan oldin ham Payg'ambarlarni qavmlariga yubordik. Bas, ular (qavmlariga) ochiq-oydin hujjatlar keltirganlar. So'ng Biz jinoyat qilganlardan intiqom olganmiz. Mo'minlarga nusrat berish Bizning zimmamizdagi haq bo'lgan.
Alloh shunday zotki, shamollarni yuborib, ular ila bulutni qo'zg'atar va u (bulut)ni osmonda O'zi xohlaganicha yoyar va bo'lak-bo'lak qilar, bas, uning orasidan yomg'ir chiqayotganini ko'rasan. Qachon u(yomg'ir)ni O'z bandalaridan xohlagan kimsalarga yetkazsa, ular darhol shod bo'lurlar.
Holbuki, ustlariga (yomg'ir) tushirilishidan oldin, ha, undan oldin, mutlaqo umidsiz edilar.
Bas, Robbing rahmati asarlariga nazar sol. U yerni o'lib yotganidan keyin qanday tiriltiradi?! Albatta, U zot o'liklarni ham tiriltirguvchidir va U har bir narsaga qodirdir.
Agar Biz bir shamol yuborib, ular (ekinlarini) sarg'aygan holda ko'rsalar, undan keyin, albatta, kufroni ne'mat qilishga o'tarlar.
Albatta, sen o'likka eshittira olmassan va da'vatni ortlariga burilib ketayotgan karlarga eshittira olmayssan.
Sen ko'rlarni gumrohliklaridan hidoyat qilguvchi emassan. Sen faqat Bizning oyatlarimizga iymon keltirganlargagina eshittira olursan. Ana o'shalar musulmonlardir.
Alloh sizni zaiflikda yaratgan, so'ngra zaiflikdan keyin quvvatli qilgan, so'ngra quvvatdan keyin yana zaiflik va qarilik oriz qilgan zotdir. U xohlaganini yaratur. U o'ta ilmli va o'ta qudratlidir.
Qiyomat qoim bo'ladigan kuni jinoyatchilar bir soatdan boshqa turmaganlari haqida qasam ichurlar. Ular ana shunday o'grilar edilar.
Ilm va iymon berilganlar: «Batahqiq, Allohning kitobi bo'yicha qayta tirilish kunigacha turdingiz. Bas, bugun qayta tirilish kunidir. Lekin sizlar bilmas edingiz», derlar.
Bas, bugungi kunda zulm qilganlarga ma'ziratlari manfaat bermas hamda ular itobga ham qaytarilmaslar.
Batahqiq, Biz ushbu Qur'onda odamlar uchun turli misollar keltirdik. Aniqki, agar sen ularga oyat-mo''jiza keltirsang ham, kufr keltirganlar: «Siz botilchilardan o'zga emassiz», derlar.
Alloh bilmaydiganlarning qalblarini ana shunday qilib muhrlar.
Bas, sabr qil. Albatta, Allohning va'dasi haqdir. Sobit iymon keltirmaganlar seni yengiltaklikka boshlamasinlar.