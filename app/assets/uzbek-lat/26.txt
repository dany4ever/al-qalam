To. Sin. Mim.
Bular ochiq kitobning oyatlaridir.
Ehtimol, (ular) mo'min bo'lmaganlari uchun sen o'zingni halok qilmoqchidirsan?!
Agar xohlasak, ularga osmondan oyat-mo''jiza nozil qilurmiz. Bas, ularning bo'yinlari unga egilib qoladir.
Ularga Rohmandan yangi eslatma kelibdiki, albatta, undan yuz o'girguvchi bo'lganlar.
Bas, batahqiq, yolg'onga chiqardilar. Yaqinda ularga o'zlari istehzo qilgan narsaning xabari kelajakdir.
Ular yerga qaramaydilarmi?! Biz unda go'zal navlardan qanchalarini undirib qo'yibmiz.
Albatta, bunda oyat-belgi bor. Lekin ko'plari mo'min bo'lmaslar.
Albatta, Robbing O'zi azizu mehribondir.
Robbing Musoga: «U zolim qavmga borgin.
Fir'avn qavmiga. (Bizdan) qo'rqmaydilarmi?!« deb nido qilganini esla.
U: «Ey Robbim, ular meni yolg'onchi qilishlaridan qo'rqaman.
Va dilim siqilishidan hamda tilim burro bo'lmay qolishidan. Bas, Horunni elchi qil.
Mening zimmamda ular nazdida gunoh bor. Bas, meni o'ldirishlaridan xavfdaman», dedi.
U zot: «Yo'q! Bas, ikkingiz Bizning oyat-mo''jizalarimiz ila boringlar. Albatta, Biz ikkingiz bilan eshitguvchilarmiz.
Bas, Fir'avnga boringlar va unga: «Biz Robbul Olamiynning Payg'ambarlarimiz.
Bani Isroilni biz bilan qo'yib yubor», deb aytinglar, dedi.
U (Fir'avn): «Biz seni go'dakligingdan o'z ichimizda tarbiya qilmadikmi?! Umringning bir necha yilini bizning ichimizda o'tkazmadingmi?!
Va nonko'rlardan bo'lib, qiladigan ishingni qilib qo'ymadingmi?!» dedi.
(Muso): «O'sha ishni qilgan bo'lsam, bilmasdan qilganman.
Bas, sizlardan xavfsirab qochib ketdim. Keyin Alloh menga hikmat berdi va meni Payg'ambarlardan qildi.
O'sha menga qilayotgan minnating Bani Isroilni qul qilib olganingdandir», dedi.
Fir'avn: «Robbul Olamiyn nima?» dedi.
U (Muso): «Agar anglamoqchi bo'lsangiz, U osmonlaru yer va ularning orasidagi narsalarning Robbidir», dedi.
U atrofidagi kishilarga: «Eshitmayapsizlarmi?!» dedi.
U(Muso): « U zot sizning Robbingiz va avvalgi ota-bobolaringizning Robbidir», dedi.
U: «Albatta, sizga yuborilgan Payg'ambaringiz jinnidir», dedi.
U(Muso): «U, agar aql yuritsangiz, mashriqu mag'ribning va ular o'rtasidagi narsalarning Robbidir», dedi.
U: «Agar mendan boshqani iloh qilib olsang, albatta, men seni zindonbandlardan qilurman», dedi.
U(Muso): «Agar men senga ochiq-oydin narsa keltirsam ham-a?!» dedi.
U: «Agar rostgo'ylardan bo'lsang, keltir uni!» dedi.
Bas, u (Muso) asosini tashladi. Banogoh u aniq ajdarga aylandi.
Va qo'lini chiqardi. Banagoh u nazar qilguvchilarga oppoq ko'rindi.
U(Fir'avn) atrofidagi a'yonlariga: «Albatta, bu o'ta bilimdon sehrgardir.
U o'z sehri bilan sizlarni yeringizdan chiqarmoqchi, nima deysizlar?», dedi.
Ular: «Uni va akasini qo'yib turgin-da, shaharlarga to'plovchilarni yubor.
Senga barcha o'ta bilimdon sehrgarlarni olib kelsinlar», dedilar.
Bas, sehrgarlar ma'lum kuni kelishilgan vaqtda jamlandilar.
Va odamlarga: «Sizlar to'planib bo'ldingizmi?
Ajab ermas, ustin kelsalar, sehrgarlarga ergashsak», deyildi.
Sehrgarlar kelgan chog'larida Fir'avnga: «Agar biz g'olib kelguvchi bo'lsak, bizga, albatta, haq beriladimi?» dedilar.
U: «Ha! U holda siz, albatta, eng yaqinlarimdan bo'lasiz», dedi.
Muso ularga: «Siz tashlaydigan narsangizni tashlang», dedi.
Bas, ular arqonlari va asolarini tashladilar va «Fir'avnning izzati bilan qasamki, albatta, biz g'oliblarmiz», dedilar.
So'ngra Muso asosini tashlagan edi, birdan u ularning uydirmalarini yuta boshladi.
Bas, sehrgarlar sajda qilgan hollarida yiqildilar.
Ular: «Robbul Olamiynga iymon keltirdik.
Muso va Horunning Robbiga», dedilar.
U: «Men sizga izn bermasimdan oldin unga iymon keltirdingiz! Albatta, u sizga sehr o'rgatgan kattangizdir! Endi tezda bilasiz, men, albatta, qo'l-oyog'ingizni qarama-qarshi tomonidan kesajakman va barchangizni osajakman», dedi.
Ular: «Zarari yo'q. Albatta, biz Robbimizga qaytguvchimiz.
Mo'minlarning avvalgisi bo'lganimiz uchun Robbimiz xatolarimizni kechirishidan umid qilamiz», dedilar.
Va Musoga: «Bandalarim bilan kechasi yo'lga chiq. Albatta, ta'qib etilursiz», deb vahiy yubordik.
Bas, Fir'avn shaharlarga to'plovchilar yubordi:
«Shubhasiz, anavilar ozgina toifadirlar.
Albatta, ular bizni g'azablantirguvchilardir.
Albatta, biz hammamiz hushyormiz», deb.
Bas, Biz ularni bog'-rog'lar va buloqlardan.
Xazinalar va muhtaram maskandan chiqardik.
Ana shunday. O'sha(narsa)larni Bani Isroilga meros qilib berdik.
Bas, ularni quyosh chiqish paytida quvib yetdilar.
Ikki jamoat bir-birlarini ko'rgan chog'ida, Musoning odamlari: «Endi qo'lga tushdik», dedilar.
U (Muso): »Yo'q! Albatta, Robbim men bilan, U menga to'g'ri yo'lni ko'rsatur«, dedi.
Bas, Biz Musoga: «Asong bilan dengizni ur», deb vahiy qildik. Bas, u (dengiz) bo'linib, har bo'lagi ulkan tog'dek bo'ldi.
Va keyin boshqalarni ham yaqinlashtirdik.
Muso va unga ergashganlarga, hammalariga najot berdik.
So'ngra boshqalarni g'arq qildik.
Albatta, bunda oyat-belgi bor. Lekin ko'plari mo'min bo'lmadilar.
Albatta, Robbing O'zi azizu mehribondir.
Va ularga Ibrohimning xabarini tilovat qilib ber.
O'shanda u otasi va qavmiga: «Nimaga ibodat qilmoqdasizlar?» degan edi.
Ular: «Sanamlarga ibodat qilmoqdamiz. Va ularga ixlos ila ibodat qilishda bardavom bo'lurmiz», dedilar.
U: «Iltijo qilganingizda ular sizni eshitadilarmi?
Yoxud naf yoki zarar yetkaza oladilarmi?» dedi.
Ular: «Yo'q, biz ota-bobolarimizni shunday qilayotganlarini ko'rdik», dedilar.
U: «Nimaga ibodat qilayotganingizni bildingizmi?!
Siz va qadimgi otalaringiz?!
Albatta, Robbul Olamiyndan boshqa ularning barchasi menga dushmandir», dedi.
U meni yaratgan zotdir. Bas, meni hidoyat qiladi ham Uning O'zi.
Va meni taomlantiradigan va sug'oradigan ham Uning O'zi.
Bemor bo'lganimda menga shifo beradigan ham Uning O'zi.
Meni o'ldiradigan, so'ngra tiriltiradigan ham Uning O'zi.
Va mening xatoimni qiyomat kuni mag'firat qilishidan umidvor bo'lganim ham Uning O'zi.
Ey Robbim, menga hikmat hadya et va meni solihlarga qo'shgin.
Va menga keyin kelguvchilar ichida sodiq maqtovlar bo'ladigan qilgin.
Va meni na'iym jannati vorislaridan qilgin.
Va otamni mag'firat qil. Albatta, u adashganlardan bo'ldi.
Va qayta tiriltiriladigan kunda meni sharmanda qilmagin.
U kunda na mol manfaat berar va na bolalar.
Magar kim Alloh huzuriga toza qalb ila kelar, (o'sha manfaat topar).
Va jannat taqvodorlarga yaqinlashtirildi.
Jahiym ig'voga uchganlarga zohir qilindi.
Va ularga: »Allohdan o'zga ibodat qilib yurgan narsalaringiz qani?!
Ular sizga yordam bera olurlarmi yoki o'zlarini qutqara olurlarmi?!« deyildi.
Bas, unga ular, ig'voga uchganlar.
Va Iblisning askarlari birgalikda yuztuban taxlab tashlandilar.
Ular uning ichida bir-birlari ila xusumat qilar ekanlar, dedilar:
«Allohga qasamki, albatta, biz ochiq-oydin adashuvda ekanmiz.
Chunki sizlarni Robbul Olamiynga tenglashtirardik.
Bizni faqat jinoyatchilar yo'ldan ozdirdilar.
Mana endi biz uchun shafoatchilar ham yo'q.
Biron qadrdon do'st ham yo'q.
Qani endi ortga qaytsagu mo'minlardan bo'lsak».
Albatta, bunda oyat-belgi bor. Lekin ko'plari mo'min bo'lmadilar.
Albatta, Robbing O'zi azizu mehribondir.
Nuh qavmi Payg'ambarlarni yolg'onchi qildi.
O'shanda ularga birodarlari Nuh dedi: «U zotdan qo'rqmaysizmi?!
Albatta, men sizlarga ishonchli Payg'ambarman.
Bas, Allohdan qo'rqinglar va menga itoat qilinglar.
Men sizlardan buning uchun haq-ajr so'ramasman. Mening ajrim faqatgina Robbul Olamiynning zimmasidadir.
Bas, Allohdan qo'rqinglar va menga itoat qilinglar».
Ular: «Senga pastkashlar ergashib turgan holda, biz senga iymon keltirarmidik?!» dedilar.
U dedi: «Mening ular nima qilayotganlari haqida ilmim yo'q.
Agar sezsangiz, ularning hisobi faqat Allohning zimmasidadir.
Va men mo'minlarni haydab yuborguvchi emasman.
Men faqat ochiq-oydin ogohlantirguvchiman, xolos».
Ular: «Ey Nuh, agar to'xtamasang, albatta, toshbo'ron qilinganlardan bo'lursan», dedilar.
U: «Ey Robbim, shubhasiz, qavmim meni yolg'onchi qildilar.
Bas, O'zing men bilan ularning oramizni yaxshilab ochgin va menga hamda men bilan birga bo'lgan mo'minlarga najot bergin», dedi.
Bas, Biz unga va u bilan birga bo'lganlarga to'lgan kemada najot berdik.
So'ngra qolganlarni g'arq qildik.
Albatta, bunda oyat-belgi bor. Lekin ko'plari mo'min bo'lmadilar.
Albatta, Robbing O'zi azizu mehribondir.
Od qavmi Payg'ambarlarni yolg'onchi qildi.
O'shanda ularga birodarlari Hud dedi: «Qo'rqmaysizlarmi?!
Albatta, men sizlarga ishonchli Payg'ambarman.
Bas, Allohdan qo'rqinglar va menga itoat qilinglar.
Men sizlardan buning uchun haq-ajr so'ramasman. Mening ajrim faqatgina Robbul Olamiyn zimmasidadir.
Har tepalikka bir belgi bo'ladigan bino qurib, behuda o'yin qilaverasizmi?
Va xuddi mangu turajakdek «masna'lar» tutaverasizmi?.
Tutganingizda o'ta jabrchi bo'lib tutdingiz.
Bas, Allohdan qo'rqing va menga itoat qiling.
Sizga o'zingiz bilgan narsa ila madad bergan zotdan qo'rqing.
U sizlarga chorva hayvonlari va farzandlar ila madad berdi.
Bog'-rog'lar va buloqlar ila.
Men, albatta, sizga ulug' kunning azobi kelishidan qo'ruraman».
Ular: «Biz uchun va'z qilsang ham yoki va'z qilguvchilardan bo'lmasang ham, baribir.
Bu eskilarning odati, xolos.
Biz azoblanguvchi emasmiz», dedilar.
Ular u(Hud)ni yolg'onchi qildilar. Bas, Biz ularni halok qildik. Albatta, bunda oyat-belgi bor. Lekin ko'plari mo'min bo'lmadilar.
Albatta, Robbing O'zi azizu mehribondir.
Samud qavmi Payg'ambarlarni yolg'onchi qildi.
O'shanda ularga birodarlari Solih dedi: «Qo'rqmaysizlarmi?!
Albatta, men sizlarga ishonchli Payg'ambarman.
Bas, Allohdan qo'rqinglar va menga itoat qilinglar.
Men sizlardan buning uchun haq-ajr so'ramasman. Mening ajrim faqatgina Robbul olamiyn zimmasidadir.
Siz bu joydagi narsalarda omon holda tark qilinasizmi?!
Bog'-rog'larda, buloqlarda?!
Ekinzorlaru mayin xurmozor ichlarida-ya?!
Va tog'lardan manmanlik-la uylar yo'naverasizmi?!
Bas, Allohdan qo'rqinglar va menga itoat qilinglar.
Va yer yuzida isrofchilik qiladiganlarning ishiga itoat qilmanglar.
Buzg'unchilik qiladigan, islohchilik etmaydiganlarning».
Ular: «Sen, albatta, sehrlanganlardandirsan.
Sen bizga o'xshagan bashardan boshqa hech narsa emassan. Agar rostgo'ylardan bo'lsang, oyat-mo''jiza keltir», dedilar.
U: «Mana bu tuya. Unga (bir kun) suv ichish va sizga ma'lum bir kun suv ichish.
Va unga yomonlik yetkazmanglar, unda sizni ulug' kunning azobi tutadir», dedi.
Bas, u(tuya)ni so'ydilaru nadomat chekuvchiga aylandilar.
Bas, ularni azob tutdi. Albatta, bunda oyat-belgi bor. Lekin ko'plari mo'min bo'lmadilar.
Albatta, Robbing O'zi azizu mehribondir.
Lut qavmi Payg'ambarlarni yolg'onchi qildi.
O'shanda ularga birodarlari Lut dedi: «Qo'rqmaysizlarmi?!
Albatta, men sizlarga ishonchli Payg'ambarman.
Bas, Allohdan qo'rqinglar va menga itoat qilinglar.
Men sizlardan buning uchun haq-ajr so'ramasman. Mening ajrim faqatgina Robbul Olamiyn zimmasidadir.
Olamlar ichidan erkaklarga borasizmi?!
Va Robbingiz siz uchun yaratgan jufti halollaringizni tark qilasizmi?! Yo'q!!! Siz haddan oshgan qavmsiz».
Ular: «Ey Lut, agar to'xtamasang, albatta, haydab chiqarilganlardan bo'lursan!» dedilar.
U: «Albatta, men bu ishingizni o'ta yomon ko'rguvchilardanman.
Ey Robbim, menga va ahlimga qilayotgan narsalaridan najot bergin!» dedi.
Bas, unga va ahliga, hammalariga najot berdik.
Magar (azobda) qolguvchilardan bo'lgan bir kampirga (bermadik).
So'ngra qolganlarini yer bilan yakson qildik.
Va ularning ustiga bir yomg'ir yog'dirdikki, bas, ogohlantirilganlarning yomg'iri qandoq ham yomon bo'ldi.
Albatta, bunda oyat-belgi bor. Lekin ko'plari mo'min bo'lmadilar.
Albatta, Robbing O'zi azizu mehribondir.
Qalin daraxtzor egalari Payg'ambarlarni yolg'onchi qildilar.
O'shanda ularga birodarlari Shuayb dedi: «Qo'rqmaysizlarmi?!
Albatta, men sizlarga ishonchli Payg'ambarman.
Bas, Allohdan qo'rqinglar va menga itoat qilinglar.
Men sizlardan buning uchun haq-ajr so'ramasman. Mening ajrim faqatgina Robbul Olamiyn zimmasidadir.
Bas, o'lchovni to'liq o'lchanglar va kamaytirguvchilardan bo'lmanglar.
Va to'g'ri tarozi ila tortinglar.
Odamlarning narsalarini kamaytirib bermang. yer yuzida turli buzg'unchiliklar qilmanglar.
Sizni va avvalgi nasllarni yaratgan zotdan qo'rqing».
Ular: «Albatta, sen sehrlanganlardansan.
Va sen bizga o'xshagan bashardan boshqa narsa emassan. Biz seni, albatta, yolg'onchilardan, deb biuramiz.
Agar rostgo'ylardan bo'lsang ustimizdan osmonning bir bo'lagini tashlavor», dedilar.
U: «Robbim qilayotgan ishingizni o'ta yaxshi bilguvchidir», dedi.
Bas, ular u(Shuayb)ni yolg'onchi qildilar. Bas, ularni «soyabon» kuni azobi tutdi. Albatta, u ulug' kunning azobi edi.
Albatta, bunda oyat-belgi bor. Lekin ko'plari mo'min bo'lmadilar.
Albatta, Robbing O'zi azizu mehribondir.
Albatta, u (Qur'on) Robbul Olamiynning tushirganidir.
Uni Ruhul amiyn olib tushdi.
Sening qalbingga, ogohlantirguvchilardan bo'lishing uchun.
Ochiq-oydin arab tilida.
Albatta, u (Qur'on) avvalgilarining kitoblarida ham bordir.
Uni Bani Isroil ulamolarining bilishlari, ular uchun oyat-dalil emasmi?!
Agar Biz uni ba'zi ajamiylarga nozil qilsak.
Bas, u ularga uni o'qib bersa ham, mo'min bo'lmas edilar.
Biz u(Qur'on)ni jinoyatchilar qalblariga ana shunday yo'lladik.
Ular unga to alamli azobni ko'rmagunlaricha iymon keltirmaslar.
Bas, ularga u(azob) to'satdan kelur. Ular sezmay qolurlar.
Shunda ular: «Bizga muhlat berilarmikan?!» derlar.
Bizning azobimizning tezroq kelishini istaydilarmi-ya?!
Aytgin-chi, agar Biz ularni yillarcha huzurlantirsak-da.
so'ngra ularga va'da qilingan narsa kelsa.
O'sha huzurlanib yurgan narsalari nimaga asqotur?!
Biz biron shahar-qishloqni halok qilgan bo'lsak, albatta, uning ogohlantirguvchilari bo'lgan.
Eslatma bo'lishi uchundir. Biz zulm qilguvchi bo'lmasdik.
U(Qur'on)ni shaytonlar olib tushganlari yo'q.
Bunga ularning imkonlari yo'q va unga qodir ham emaslar.
Albatta, ular eshitishdan chetlatilgandirlar.
Alloh bilan birga boshqa ilohga iltijo qilma. Yo'qsa, azoblanganlardan bo'lursan.
Va yaqin qarindoshlaringni ogohlantir.
Va senga ergashgan mo'minlarga qanotingni pastlat.
Bas, agar ular senga isyon qilsalar: «Men siz qilayotgan amallardan bezorman», degin.
Va aziz va mehribon zotga tavakkal qil;
Seni qoim bo'lganingda ko'radigan.
Va sajda qilguvchilar ichida harakatlanishingni (ko'radigan) zotga.
Albatta, Uning O'zi o'ta eshitguvchi va o'ta bilguvchi zotdir.
Sizlarga shaytonlar kimga tushishini aytib beraymi?
Ular o'ta uydirmachi va o'ta gunohkorlarga tushurlar.
Ular (shaytonlarga) quloq osarlar. Va ularning ko'plari yolg'onchilardir.
Va shoirlarga gumrohlar ergashur.
Ularning har vodiyda daydishini.
Va o'zlari qilmaydigan ishlarni aytishini ko'rmadingmi?
Magar iymon keltirib, solih amallar qilganlar, Allohni ko'p zikr etganlar va mazlum bo'lganlaridan keyin nusrat qozonganlar (unday emaslar). Zulm qilganlar esa, tezda qaysi ag'darilish joyiga ag'darilishlarini bilurlar.