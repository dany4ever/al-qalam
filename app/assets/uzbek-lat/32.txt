Alif. Lam. Miym.
Bu kitobning nozil qilinishi, hech shak-shubhasiz, olamlarning Robbi tomonidandir.
Yoki, uning o'zi to'qib olgan, deydilarmi?! Yo'q! U sendan oldin o'zlariga hech ogohlantirguvchi kelmagan qavmni ogohlantirishing uchun Robbingdan (kelgan) haqdir. Shoyad ular hidoyat topsalar.
Alloh osmonlaru yerni va ular orasidagi narsalarni olti kunda yaratib, so'ngra arshni egallgan zotdir. Siz uchun undan o'zga do'st ham, shafoatchi ham yo'qdir. Axir, eslamaysizlarmi?!
U zot osmondan yergacha barcha ishning tadbirini qilur. So'ngra o'sha (ish) miqdorini siz sanayotgan hisobda ming yilga teng bo'lgan kunda Unga chiqar.
Ana shu Zot g'oyibniyu hozirni bilguvchi, azizu rahiymdir.
U O'zi yaratgan har bir narsani go'zal etgan va insonni yaratishni loydan boshlagan zotdir.
So'ngra uning naslini haqir bir suvdan ajrab chiqadigan qildi.
So'ngra uni rostladi va uning ichiga O'z ruhidan pufladi. U sizlarga quloq, ko'zlar va dillar paydo qildi. Kamdan-kam shukr qilursizlar.
Ular: «Biz yer ostida yo'q bo'lib ketgach ham, yana yangitdan yaratilamizmi?!» derlar. Yo'q! Ular Robbilariga ro'baro' bo'lishni inkor qilguvchilardir.
Sen: «Sizlarga vakil qilingan o'lim farishtasi joningizni oladir. So'ngra Robbingizga qaytarilursiz», deb ayt.
Gunohkorlarning Robbilari huzurida boshlarini egib turib: »Ey Robbimiz, ko'rdik, eshitdik. Bas, bizni ortga qaytar, yaxshi amal qilamiz. Albatta, biz ishonib yetdik«, deyishlarini ko'rsang edi.
Agar xohlaganimizda, har bir jonga o'z hidoyatini berar edik. Lekin mendan: «Albatta, jahannamni jinlar va odamlarni jamlab to'ldiraman», degan so'z haq bo'ldi.
«Bas, totib ko'ringlar, ushbu kuningizda uchrashuvni unutganingiz tufayli Biz ham sizni unutdik. Qilib o'tgan amallaringiz tufayli mangu azobni toting!» deyilur.
Albatta, Bizning oyatlarimizga ularla eslatma berilganda sajdaga yiqiladigan, Robbilariga hamd ila tasbih aytadigan va mutakabbirlik qilmaydiganlargina iymon keltirarlar.
Ularning yonboshlari yotar joydan yiroq bo'lur. Ular Robbilariga qo'rquv va umidvorlik ila duo qilurlar va o'zlariga rizq qilib bergan narsalarimizdan infoq qilurlar.
Bas, hech bir jon o'zlari uchun qilib o'tgan amallari mukofotiga berkitib qo'yilgan ko'z quvonchlarini bilmas.
Axir, mo'min bo'lgan odam fosiq bo'lgan odamdek bo'ladimi?! Teng bo'lmaslar.
Ha, iymon keltirib, yaxshi amallarni qilganlarga, bas, ularga qilib o'tgan amallari uchun jannatul ma'vo manzildir.
Ammo fosiqlik qilganlar esa, bas, ularning joylari do'zaxdir. Har qachon undan chiqmoqni iroda qilsalar, unga qaytarilurlar va ularga: «O'zingiz yolg'onga chiqargan do'zaxning azobini toting», deyilur.
Albatta, Biz ularga buyuk azobdan oldin yaqin azobni tottiramiz. Shoyadki qaytsalar.
Robbining oyatlari ila eslatilgan, so'ngra ulardan yuz o'girgan odamdan ham zolimroq odam bormi?! Albatta, Biz jinoyatchilardan intiqom olguvchilarmiz.
Batahqiq, Biz Musoga kitobni berdik. Bas, sen uning ro'baro' bo'lishidan shubhada bo'lma. Va Biz uni Bani Isroilga hidoyat qilib berdik.
Va sabr qilgan paytlarida ulardan Bizning amrimiz ila hidoyatga boshlaydigan peshvolar chiqardik. Ular Bizning oyatlarimizga aniq ishonardilar.
Albatta, Robbing O'zi qiyomat kuni ular orasida ixtilof qilgan narsalari to'g'risida ajrim qilur.
O'zlaridan oldin o'tgan, maskanlarida yurib turganlari qanchadan-qancha asr(odam)larini halok qilganimiz ularni hidoyatga boshlamadimi?! Albatta, bunda oyat-belgilar bordir. Eshitmaydilarmi?!
Bizning suvni quruq yerga haydab u bilan chorvalari va o'zlari yeydigan ziroatni chiqarishimizni bilmaydilarmi?! Axir, ko'rmaydilarmi?!
Ular: «Agar rostgo'y bo'lsalaringiz, bu fath qachon bo'lur?!» derlar.
Sen: «Fath kuni kufr keltirganlarga iymonlari manfaat bermas va ularga muhlat ham berilmas», deb ayt.
Bas, ulardan yuz o'gir va muntazir bo'l. Albatta, ular ham muntazirdirlar.