Ha-a. Miym.
Bu kitobning nozil qilinishi aziz va o'ta hikmatli Allohdandir.
Albatta, osmonlaru yerda mo'minlar uchun oyat-belgilar bordir.
Va sizlarning yaratilishingizda va taratib qo'ygan jonivorlarda aniq ishonadigan qavm uchun oyat-belgilar bor.
Kechayu kunduzning almashib turishida, Alloh osmondan rizq nozil qilib, uning ila yerni o'limidan keyin tiriltirishida va shamollarni ne yo'nalishida aql yuritadigan qavm uchun oyat-belgilar bor.
Bular Allohning oyatlaridir. Biz ularni senga haq ila tilovat qilurmiz. Ular Allohni va Uning oyatlarini qo'yib, qaysi gapga iymon keltirurlar?!
Har bir yolg'onchi gunohkorga halokat bo'lsin!
U o'ziga tilovat qilingan Allohning oyatlarini eshitadi-yu, so'ngra xuddi eshitmagandek mutakabbirlik qilib turib oladi. Bas, unga alamli azob xushxabarini ber.
Qachonki Bizning oyatlarimizdan biror narsa bilsa, uni istehzo qiladi. Ana o'shalarga xorlovchi azob bordir.
Va ortlarida jahannam bor. Ularga kasb qilgan narsalari ham, Allohni qo'yib tutgan «do'stlari» ham hech bir narsada asqotmas. Ularga ulkan azob bordir.
Bu (Qur'on) hidoyatdir. Robbilari oyatlariga kufr keltirganlarga alamli azobning ashaddiysi bordir.
Alloh sizga dengizni unda O'z amri bilan kemalar yurishi uchun va siz Uning fazlidan istashingiz uchun bo'ysundirib qo'ydi. Shoyadki, shukr keltirsangiz.
Va sizga osmonlardagi narsalarni va yerdagi narsalarni—hammasini O'z tomonidan bo'ysundirib qo'ydi. Albatta, ana shunda tafakkur qiladigan qavm uchun oyat-belgilar bordir.
Sen iymon keltirganlarga ayt. Allohning kunlaridan umidvor bo'lmaydiganlarni kechirsinlar. Toki U zot bu qavmni kasb qilib yurgan narsalari uchun mukofotlasin.
Kim solih amal qilsa, o'ziga foyda. Kim yomonlik qilsa, o'ziga zarar. So'ngra Robbingizga qaytarilursiz.
Batahqiq, biz Bani Isroilga kitobni, hukmni va Payg'ambarlikni berdik, ularga pok narsalarni rizq qilib berdik va ularni olamlar ichida afzal qildik.
Va Biz ularga (din) ishi haqida ochiq-oydin bayonotlar berdik. Bas, ular o'zlariga ilm kelganidan so'ng o'zaro hasad-adovat qilibgina ixtilofga tushdilar. Albatta, Robbing ular orasida qiyomat kuni ixtilof qilgan narsalari haqida hukm chiqarur.
So'ngra Biz seni (din) ishida bir shariatga yo'lladik. Bas, unga ergash, bilmaydiganlarning havoi nafslariga ergashma.
Albatta, ular sendan Alloh tomonidan bo'ladigan hech bir narsani arita olmaslar. Va, albatta, zolimlar bir-birlariga do'stdirlar. Alloh taqvodorlarning do'stidir.
Bu (Qur'on) odamlar uchun qalb ko'zlari, aniq ishonadigan qavm uchun hidoyat va rahmatdir.
Nahotki yomonliklarni qilganlar ularni iymon keltirib, solih amallar qilganlarga o'xshash qilmog'imizni, hayotlari ham, mamotlari ham barobar bo'lishini gumon qilsalar?! Ularning qilgan hukmi naqadar ham yomon!
Alloh osmonlaru yerni haq ila, har bir jon qilgan kasbiga yarasha, zulm qilinmagan holida jazosini (mukofotini) olishi uchun yaratgan.
Ayting-chi, havoi nafsini iloh qilib olgan, Alloh uni bilib turib zalolatga solgan va qulog'iga hamda qalbiga muhr bosib, ko'ziga parda tortib qo'ygan kimsani Allohdan boshqa kim hidoyat qila oladi?! Eslamaysizlarmi?!
Ular: «U(hayot) faqat bu dunyodagi hayotimizdir. O'lamiz, tirilamiz, bizni faqat zamon halok qiladi», derlar. Ularning bu haqda ilmlari yo'q. Ular faqat gumon qiladilar, xolos.
Ularga ochiq-oydin oyatlarimiz tilovat qilingan chog'da: «Agar rostgo'y bo'lsangiz, ota-bobolarimizni keltiring-chi?!» deyishdan boshqa hujjatlari bo'lmas.
Sen: «Alloh sizlarni tiriltirur, so'ngra o'ldirur, so'ngra sizlarni (bo'lishida) shubha yo'q qiyomat kunida jamlar. Lekin odamlarning ko'plari bilmaslar», deb ayt.
Va osmonlaru yerning mulki Allohnikidir. Qiyomat soati qoim bo'ladigan kunda, o'sha kunda botilchilar ziyon torturlar.
Har bir ummatni tiz cho'kkan holida ko'rursan. Har bir ummat o'z nomai amaliga chaqirilur: «Bugungi kunda qilib yurgan amallaringiz bo'yicha jazo (yoki mukofot) olursiz», (deyilur).
«Mana bu kitobimiz sizga haqni nutq qilur. Albatta, Biz qilgan amalingizni yozib turgan edik» (deyilur).
Bas, iymon keltirib solih amallarni qilganlarni Robbilari O'z rahmatiga kiritur. Ana o'shaning o'zi ochiq-oydin yutuqdir.
Ammo kufr keltirganlarga esa: «Axir sizga Mening oyatlarim tilovat qilinmaganmidi?! Bas, siz mutakabbirlik qildingiz va jinoyatchi qavm bo'ldingiz.
Vaqtiki: «Albatta, Allohning va'dasi haqdir va (Qiyomat) soatida shubha yo'qdir», deyilsa, «Qiyomat soati nima ekanini bilmasmiz. Biz faqat gumon qilamiz, xolos. Biz aniq ishonguvchi emasmiz, dedingiz», (deyilur).
Va ularga qilgan amallarining yomonliklari o'zlariga ayon bo'ldi va ularni o'zlari istehzo qilib yurgan narsa o'rab oldi. Ularga kufr va isyonlari uchun beriladigan jazo aniq ko'rindi va o'zlaricha, oxirat azobi ham bo'larmidi, deb istehzo qilib yurgan azob ularni o'rab oldi.
«Bugungi kunda xuddi siz ushbu kuningizga ro'baro' bo'lishni unutganingizdek, Biz ham sizni unuturmiz. Joyingiz jahannamdir va sizlarga hech yordamchilar yo'q.
Bunday bo'lishingiz, albatta, sizning Allohning oyatlarini masxara qilib olganingiz va sizni dunyo hayoti g'ururga ketkazgani uchundir», deyildi. Bas, bugungi kunda ular u(jahannam)dan chiqarilmaslar va ular itobga ham qaytarilmaslar. Jahanam azobida qiynalib turgan kofiru osiylarga aytiladigan bu gaplar, ular uchun juda ham og'ir ma'naviy azob bo'ladi. Ya'ni, siz yorug' dunyoda qiyomat kuniga ro'baro' bo'lishni qanday unutgan bo'lsangiz, biz ham sizni shunday unutamiz. Ya'ni, sizga rahm qilishni unutamiz.
Bas, barcha hamd osmonlarning Robbiga, yerning Robbiga va olamlarning Robbigadir.
Osmonlaru yerdagi ulug'lik Unikidir. U zot azizu hakimdir.