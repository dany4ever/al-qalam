Shiddat bilan (kofir) jonni sug'urib oluvchi(farishta)lar bilan qasam.
Yumshoqlik bilan (mo'min) jonni oluvchi (farishta)lar bilan qasam.
Suzib yuruvchi (farishta)lar bilan qasam.
O'zishda musobaqa qiluvchi (farishta)lar bilan qasam.
Amrning tadbirini qiluvchi (farishta)lar bilan qasam.
Iztirobga tushuvchi iztirobga tushgan kunda.
Unga ergashuvchi ergashar.
O'sha kunda qalblar xavfga to'lar.
Ularning ko'zlari qo'rqinchga to'lar.
Ular: «Biz ortga qaytarilamizmi?
Chirigan suyak bo'lganimizdan keyin ham-a?
Agar shundoq bo'lsa, bu hasratiy qaytish-ku?» derlar.
Albatta, u(qiyomat) bir qichqiriqdan boshqa narsa emas.
Ko'ribsizki, ular qiyomat maydonida turibdi-da.
Senga Musoning xabari keldimi?
Qachonki Robbisi unga muqaddas Tuva vodiysida nido qildi:
«Fir'avn huzuriga bor, albatta u tug'yonga ketdi.
Bas unga ayt: «Senda poklanishga (rag'bat) bormi?
Va seni Robbingga hidoyat qilsam, shoyadki (Undan) qo'rqsang», deb»
Va unga ulkan alomatni ko'rsatdi.
Ul uni yolg'onga chiqardi va osiy bo'ldi.
So'ng ortiga o'girilib tezlab ketdi.
Keyin (odamlarni) to'plab nido qildi.
Va, men sizlarning eng oliy Robbingizman, dedi.
Bas Alloh uni avvalgi va oxirgi gunohlari uchun azobga oldi.
Albatta, bunda qo'rqadiganlar uchun ibrat bordir.
Sizlarni yaratish qiyinmi yoki U zot bino qilgan osmonnimi?
Uning shiftini yuqori ko'tardi va bekamu ko'st, mustahkam qilib qo'ydi.
Kechasini qorong'u va kunduzini yorug' qildi.
Va undan so'ng yerni tuxum shaklida qildi.
Undan suvni, o't-o'lanlarni chiqardi.
Va tog'larni sobit qildi.
Sizlarga va chorvalaringizga manfaat bo'lsin uchun.
Vaqtiki katta g'olib (qiyomat) kelsa.
U kuni inson qilgan ishlarini eslaydir.
Va jahannam ko'radiganlarga zohir qilinadir.
Ammo kimiki tug'yonga ketib, haddidan oshgan bo'lsa
Va bu dunyo hayotini ustun qo'ygan bo'lsa,
Bas, albatta, Jahiym o'rin bo'ladir.
Va, ammo kim Robbisining maqomidan qo'rqqan va o'z nafsini havolanib ketishidan qaytargan bo'lsa.
Bas, albatta, jannat o'rin bo'ladir.
Sendan, qiyomat qachon bo'lur? deb so'rarlar.
Uning zikrini sen qandoq bilarding.
Uning intihosi Robbingga xosdir.
Albatta sen un(qiyomat)dan qo'rqqanlarga ogohlantiruvchisan, xolos.
Uni ko'rgan kunlari xuddi bu dunyoda bir kecha yoki kunduzdan boshqa turmaganga o'xsharlar.