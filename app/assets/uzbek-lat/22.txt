Ey odamlar! Robbingizdan qo'rqing! Albatta, (qiyomat) soati zilzilasi ulkan narsadir.
Uni ko'radigan kuningizda, har bir emizuvchi o'zi emizayotgan narsasini unutar. Har bir homilador homilasini tashlar. Odamlarni mast holda ko'rarsan. Holbuki, ular mast emas. Lekin Allohning azobi shiddatlidir.
Odamlardan Alloh haqida bilmasdan tortishganlari va bebosh shaytonga ergashganlari ham bor.
Unga bitilganki, albatta, unga kim do'st bo'lsa, shubhasiz, uni adashtiradi va do'zax azobiga «hidoyat» qiladi.
Ey odamlar! Agar qayta tirilish haqida shubha qiladigan bo'lsangiz, bas, Biz sizga bayon qilishimiz uchun sizlarni tuproqdan, so'ngra nutfadan, so'ngra alaqadan, so'ngra bitgan-bitmagan bir chaynam go'shtdan yaratdik. Va bachadonlarda xohlagan narsamizni ma'lum muddatgacha qaror topdiramiz. Keyin sizlarni buvak holingizda chiqaramiz. So'ngra voyaga yetishingiz uchun (tarbiya qilamiz). Sizdan vafot qilib ketadiganlar ham, bilganidan keyin hech narsani bilmay qoladigan darajada tuban umrga yetadiganlar ham bor. Va yerni qaqragan holda ko'rasan. Qachonki, Biz unga suv tushirsak, u seskanar va ko'pchir. Hamda har xil go'zal juftlarni o'stiradir.
Bular ko'rsaturki, albatta, Alloh haq zotdir va, albatta, U o'liklarni tiriltirur hamda U har bir narsaga qodirdir.
Va, albatta, (qiyomat) soati kelguvchidir, bunga shubha yo'q. Va, albatta, Alloh qabrlardagi kimsalarni tiriltirur.
Odamlardan Alloh haqida bilmasdan, hidoyatga yoki nurli kitobga ega bo'lmasdan turib tortishadiganlari bor.
Allohning yo'lidan adashtirish uchun, bo'ynini bulqab (tortishadi). Unga dunyoda rasvolik bor. Qiyomat kuni unga kuydirish azobini totdiramiz.
Bunday bo'lishi o'z qo'llaring taqdim qilgan narsalardandir. Albatta, Alloh bandalarga zulm qilguvchi emasdir.
Odamlardan Allohga bir tomonlama ibodat qiladiganlari ham bor. Agar unga yaxshilik yetsa, ko'ngli to'lur. Agar unga balo yetsa, yuz o'girib ketur. U dunyoda ham, oxiratda ham ziyon ko'rur. Ana o'sha ochiq-oydin ziyondir.
U Allohni qo'yib, o'ziga zarar ham bermaydigan, manfaat ham bermaydigan narsaga iltijo qilur. Shuning o'zi qattiq adashishdir.
U manfaatidan ko'ra zarari yaqinroq bo'lganga iltijo qiladir. U qanday ham yomon xoja va qanday ham yomon do'stdir!
Albatta, iymon keltirib, yaxshi amallarni qilganlarni Alloh ostilaridan anhorlar oqib turgan jannatlarga kiritadir. Albatta, Alloh iroda etgan narsani qiladir.
Kimki unga bu dunyoyu oxiratda Alloh nusrat berishiga shubha qilsa, bir vosita topib, osmonga osilsin, so'ngra uni kessin. Bas, nazar solsin-chi, uning bu hiylasi g'am-g'ussani ketkizarmikan?!
Mana shunday qilib, Biz u(Qur'on)ni ochiq-oydin oyatlar holida nozil qildik. Albatta, Alloh xohlagan kishilarni hidoyat qiladir.
Albatta, Alloh qiyomat kuni iymon keltirganlar, yahudiy bo'lganlar, sobiiylar, nasorolar, majusiylar va shirk keltirganlar orasida O'zi ajrim qilur. Albatta, Alloh har bir narsaga shohiddir.
Osmonlardagi kimsalar, yerdagi kimsalar, quyosh, oy, yulduzlar, tog'lar, daraxtlar, jonivorlar va odamlardan ko'plari, albatta, Allohga sajda qilishini ko'rmaysanmi? Ko'plariga esa, azob haq bo'ldi. Kimni Alloh xor qilsa, uni ikrom qilguvchi bo'lmas. Albatta, Alloh xohlagan narsasini qiladi.
Mana bu ikki g'anim Robbilari haqida talashgan edilar. Bas, kufr keltirganlarga olovdan kiyim bichildi. Boshlari ustidan o'ta qaynoq suv quyiladir.
U bilan qorinlaridagi narsalar va terilari eritiladi.
Ular uchun temir gurzilar bor.
Ular har qachon undagi g'amdan chiqmoqchi bo'lsalar, unga qaytariladilar va «Yonish azobini toting!» deyiladir.
Albatta, Alloh iymon keltirib, yaxshi amallarni qilganlarni ostidan anhorlar oqib turgan jannatlarga kiritur. Ular u yerda oltin bilakuzuklar va injular ila bezanurlar. U yerdagi liboslari esa, ipakdandir.
Ular shirin so'zga hidoyat qilinurlar va maqtalgan Zotning yo'liga hidoyat qilinurlar.
Kufr keltirganlar va Allohning yo'lidan hamda yerli va chetdan kelgan odamlar uchun barobar qilib qo'yganimiz Masjidul Haromdan to'sganlarga va u yerda kim zulm ila yanglish yo'lga burilishni iroda qilsa, unga alamli azobni tottiramiz.
Biz Ibrohimga Baytning joyini belgilab berib: «Menga hech narsani sherik qilma, Baytimni tavof qilguvchilar, (ibodatda) qoim turguvchilar hamda ruku', sujud qilguvchilar uchun poklagin.
Odamlarni hajga chaqir, ular sen tomon piyoda, uzoq-uzoq yo'llardan yurib, ozigan ulovlar ustida kelsinlar.
Va o'zlariga bo'ladigan manfaatlarga shohid bo'lsinlar. Ma'lum kunlarda ularga rizq qilib bergan chorva hayvonlarini (so'yishda) Allohning ismini zikr qilsinlar. Bas, ulardan yenglar va bechora va faqirlarga ham yegizinglar.
So'ngra o'zlaridagi kirlarni ketkazsinlar, nazrlariga vafo qilsinlar va «qadimgi uy»ni tavof qilsinlar», deganimizni esla.
Ana shunday. Kim Alloh harom qilgan narsalarga rioya qilsa, bas, bu Robbi huzurida uning o'zi uchun yaxshidir. Va sizlarga (kelajakda) tilovat qilinadiganlardan boshqa chorva hayvonlari halol qilindi. Bas, butlardan iborat najosatdan yiroq bo'ling va yolg'on so'zdan yiroq bo'ling.
Allohga bo'lgan iymondan og'mang, Unga shirk keltirguvchi bo'lmang. Kim Allohga shirk keltirsa, bas, u go'yoki osmondan qulab tushganu uni yirtqich qush olib qochgan yoki uni shamol uzoq yerga uchirib ketgan kabidir.
Ish bundoq. Kim Allohning nishonlarini ulug'lasa, bas, albatta, bu qalblarning taqvosidandir.
Sizga u(nishon)larda ma'lum vaqtgacha manfaatlar bordir. So'ngra ularni (so'yish) halol makoni «qadimgi uy» (atrofi)dadir.
Har bir ummatga ularga chorva hayvonlarini rizq qilib berganiga Allohning ismini eslashlari uchun qurbonlik qilishni joriy etganmiz. Bas, ilohlaringiz bir ilohdir. Bas, Ungagina musulmon bo'ling. Itoatli, mutavoze'larga bashorat ber.
Ular Alloh zikr qilingan vaqtda qalblari titraydigan va o'zlariga yetgan musibatga sabr qilguvchilar hamda namozni to'kis ado etguvchilardir, ularga rizq qilib bergan narsamizdan infoq qilarlar.
Va tuyalarni siz uchun Allohning nishonlaridan qildik. Ularda sizga yaxshilik bor. Ularga old oyoqlaridan biri bog'liq turgan holida Allohning nomini zikr qiling. Yonlari yerga tekkanida esa, bas, ulardan yeng va qanoatli va tilangan kambag'allarni ham taomlantiring. Shunday qilib, Biz ularni sizga bo'yinsundirib qo'ydik. Shoyadki shukr qilsangiz.
Ularning go'shtlari ham, qonlari ham zinhor Allohga yetmaydir. Lekin Unga sizdan taqvo yetadir. Shunday qilib, sizni hidoyat qilgani evaziga Allohga takbir aytishingiz uchun ularni sizga bo'yinsundirib qo'ydi. Yaxshilik qilguvchilarga bashorat ber.
Albatta, Alloh iymon keltirganlarni mudofaa qiladir. Albatta, Alloh barcha xoin va kofirlarni xush ko'rmas.
O'zlariga qarshi urush ochganlarga ularga zulm qilingani uchun (urushga) izn berildi. Albatta, Alloh ularga nusrat berishga qodirdir.
Ular nohaqdan, faqatgina «Robbimiz Alloh» deganlari uchun o'z diyorlaridan chiqarilgandirlar. Agar Alloh odamlarning ba'zilarini ba'zilari bilan daf qilib turmasa, uzlatgohlar, kanisalar, havralar va Allohning nomi ko'plab zikr qilinadigan masjidlar vayron qilingan bo'lur edi. Albatta, Alloh O'ziga yordam berganlarga yordam berur. Albatta, Alloh kuchli va g'olibdir.
Ularga yer yuzida imkon bersak, namozni to'kis ado etarlar, zakotni berarlar, yaxshilikka buyurib, yomonlikdan qaytararlar. Ishlarning oqibati Allohga oiddir.
Agar seni yolg'onchi qilayotgan bo'lsalar, bas, bulardan oldin Nuh qavmi, Od va Samud ham yolg'onchi qilgan edilar.
Ibrohim qavmi, Lut qavmi.
Madyan egalari ham. Va Muso ham yolg'onchi qilindi. Men kofirlarga bir oz muhlat berdim, so'ngra ularni tutdim. Bas, Mening inkorim qandoq bo'ldi?!
Qanchadan-qancha shahar-qishloqlarni zulm qilguvchi bo'lgan holida halok etdik. Bas, ular (hozirda) shiftlari qulagan, tashlandiq quduq, (huvillagan) yuksak qasr (holidadir).
Axir, yer yuzida aylanib yurmaydimilarki, ularga aql etadigan qalblar, eshitadigan quloqlar bo'lsin. Zero, ko'zlar ko'r bo'lmas, ko'ksilardagi qalblar ko'r bo'lur.
Ular sendan azobning tezroq kelishini so'rarlar. Holbuki, Alloh va'dasiga xilof qilmas. Darhaqiqat, Robbing huzuridagi bir kun, siz sanaydigan ming yildekdir.
Qanchadan-qancha shahar-qishloqlarga zulm qilguvchi bo'lgan holida ham muhlat berdim. So'ngra ularni (azobga) tutdim. Qaytish faqat mengaginadir.
Sen: «Ey odamlar! Men sizlar uchun faqat bir ochiq ogohlantirguvchiman, xolos», deb ayt.
Iymon keltirib, yaxshi amallarni qilganlarga mag'firat va ikromli rizq bordir.
Bizning oyatlarimizni ojiz qoldirmoqchi bo'lib, sa'yi-harakat qilganlar, ana o'shalar jahiym egalaridir.
Biz sendan ilgari hech bir Rasul va Nabiy yubormadikki, u bir narsani tamanniy qilganida, shayton uning tamanniysiga (shubha) tashlamagan bo'lsa. Bas, Alloh shayton tashlaydigan narsani ketkazur. So'ngra Alloh O'z oyatlarini mustahkam qilur. Alloh o'ta bilguvchi va hikmatli zotdir.
Shayton tashlaydigan narsaning qalblarida kasali borlarga va qalblari toshlarga fitna bo'lishi uchundir. Albatta, zolimlar (haqdan) uzoq tortishuvdadirlar.
Ilm berilganlar u(Qur'on) Robbingdan kelgan haq ekanini bilishlari, unga iymon keltirishlari va qalblari unga bog'lanib, taskin topishi uchundir. Albatta, Alloh iymon keltirganlarni to'g'ri yo'lga hidoyat qilguvchidir.
Kufr keltirganlar, ularga (qiyomat) soati to'satdan kelgunicha yoki qisir Kun azobi kelgunicha u(Qur'on)dan shubhada bo'lishda davom eturlar.
O'sha kunda hukmronlik (yolg'iz) Allohgagina xosdir. U ular orasida hukm qilur. Bas, iymon keltirganlar va yaxshi amal qilganlar nozu ne'mat jannatlaridadirlar.
Kufr keltirgan va oyatlarimizni yolg'onga chiqarganlar esa, bas, ana o'shalarga xorlovchi azob bordir.
Alloh yo'lida hijrat qilganlar, so'ngra o'ldirilib yoki vafot etganlarni, albatta, Alloh go'zal rizq ila rizqlantirur. Albatta, Alloh rizq berguvchilarning eng yaxshisidir.
Albatta, U zot ularni o'zlari rozi bo'ladigan joyga kiritur. Albatta, Alloh o'ta bilguvchi va halim zotdir.
Ish bundoq. Kim o'ziga iqob qilinganiga o'xshash iqob qilsayu, so'ngra unga yana zo'ravonlik qilinsa, Alloh, albatta, unga nusrat berur. Albatta, Alloh avfli va mag'firatli zotdir.
Chunki Alloh, albatta, kechani kunduzga kiritur va kunduzni kechaga kiritur. Albatta, Alloh o'ta eshitguvchi va o'ta ko'rguvchi zotdir.
Chunki Allohning O'zigina haqdir, Undan boshqa topinayotganlari esa, botildir. Albatta, Alloh yuksak va buyukdir.
Alloh osmondan suv tushirganida, yerning yam-yashil bo'lishini ko'rmadingmi?! Albatta, Alloh o'ta lutfli va xabardor zotdir.
Osmonlaru yerdagi narsalar Unikidir. Albatta, Alloh, Uning O'zigina behojat va maqtalgan zotdir.
Alloh yerdagi narsalarni, dengizda O'z izni ila yuradigan kemani sizlarga bo'ysundirib qo'yganini hamda osmonni iznisiz yerga tushishdan tutib turishini ko'rmadingizmi?! Albatta, Alloh odamlarga shafqatli va mehribondir.
Sizlarni tiriltirgan, keyin o'ldiradigan, so'ngra (qayta) tiriltiradigan ham Uning O'zidir. Albatta, inson o'ta noshukrdir.
Biz har bir ummatga shariat berganmiz. Ular o'shanga amal qilguvchilardir. Bas, bu ishda hargiz sen ila nizo qilmasinlar. Robbingga da'vat qil. Albatta, sen mustaqiym hidoyatdasan.
Agar ular sen bilan tortishsalar: «Alloh nima qilayotganingizni bilguvchidir.
Alloh qiyomat kuni siz ixtilof qilgan narsa bo'yicha orangizda hukm qiladir», deb ayt.
Alloh, albatta, osmonu yerdagi narsani bilishini, ana o'sha, albatta, kitobda ekanini va, albatta, u narsa Allohga oson ekanini bilmaysanmi?!
Ular Allohni qo'yib, U zot haqlarida biron hujjat tushirmagan, o'zlarida u haqda ilm bo'lmagan narsaga ibodat qiladilar. Zolimlarga hech bir nusrat berguvchi yo'qdir.
Ularga ochiq-oydin oyatlarimiz tilovat qilinayotganida, kufr keltirganlarning yuzlarida inkorni ko'rursan. Ular o'zlariga oyatlarimizni tilovat qilib berayotganlarga chang solishga oz qolurlar. Sen ularga: «Buningizdan ham yomonroq narsaning xabarini beraymi? U do'zaxdir. Alloh uni kufr keltirganlarga va'da qilgandir. Va u naqadar yomon qaytish joyidir», deb ayt.
Ey odamlar! Bir masal aytilmish, bas, unga quloq soling! Albatta, sizlar Allohni qo'yib, topinayotgan narsalaringiz, agar barchalari birlashsalar ham, bitta pashsha yarata olmaslar. Va agar pashsha ulardan biron narsani tortib olsa, undan o'shani qutqarib ololmaslar. Talab qiluvchi ham, talab qilingan ham ojiz bo'ldi.
Ular Allohning qadrini joyiga qo'ymadilar. Albatta, Alloh kuchli va azizdir.
Alloh farishtalardan va odamlardan Payg'ambarlar tanlar. Albatta, Alloh o'ta eshitguvchi va ko'rguvchidir.
U zot ularning oldilaridagi va ortlaridagi narsani bilur. Barcha ishlar yolg'iz Allohgagina qaytarilur.
Ey iymon keltirganlar! Ruku', sajda qilinglar va Robbingizga ibodat qilinglar hamda yaxshilik qilinglar, shoyadki najot topsangiz.
Va Alloh (yo'lida) haq jihod qilingiz. U sizlarni tanlab oldi. Va sizga bu dinda hech tanglik qilmadi. Bu otangiz Ibrohimning millati. U sizlarni bundan oldin va bu(Qur'on)da Payg'ambar sizlarga guvoh bo'lishi uchun, sizlar esa, odamlarga guvohlar bo'lishingiz uchun musulmonlar deb nomladi. Bas, namozni to'kis ado etinglar, zakot beringlar va Allohga bog'laninglar. U sizning xojangizdir. Bas, U zot qanday ham yaxshi xoja va qanday ham yaxshi nusrat berguvchi.