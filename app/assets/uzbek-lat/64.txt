Osmonlardagi narsalar va yerdagi narsalar Allohga tasbih ayturlar. Mulk Unga xosdir, maqtov ham Unga xosdir va U barcha narsaga qodirdir.
U sizlarni yaratgan zotdir. Bas, ba'zilaringiz kofir va ba'zilaringiz mo'mindir. Alloh nima qilayotganingizni ko'rib turuvchidir.
U osmonlaru yerni haq bilan yaratdi. Va qiyofangizni chiroyli suvratda qildi. Va qaytib borish Uning O'zigadir.
U osmonlaru yerdagi narsalarni biladir. Sizlar sir tutayotgan narsani ham va e'lon qilayotgan narsani ham biladir. Alloh ko'krakdagi narsalarni ham biluvchidir.
Sizlarga oldin kofir bo'lganlarning xabari kelmadimi? Bas, ular o'z ishlarining azobini tatidilar va ularga alamli azoblar bor.
Buning boisi shundaki, ularga Payg'ambarlari oydin dalillar bilan kelardilar, ular bo'lsa, bizni bashar hidoyatga boshlaydimi, deb kufrga ketardilar va (haqdan) yuz o'girardilar. Va Alloh behojat bo'ldi. Alloh behojat va maqtalgandir.
Kofirlar hech qayta tirilmasliklarini da'vo qildilar. Sen: «Undoq emas, Robbim bilan qasamki, albatta qayta tiriltirilursizlar, so'ngra qilgan ishlaringizdan xabardor qilinursizlar. Bu ish Alloh uchun osondir», deb ayt.
Bas, Allohga, Uning Rasuliga va Biz tushirgan nurga iymon keltiringlar. Alloh nima qilayotganingizdan xabardordir.
U sizlarni «Jamlash kuni»ga to'playdigan kunni eslang. U kun «tag'obun» kunidir. Kim Allohga iymon keltirsa va solih amallar qilsa, uning gunohlarini kechirur va ostidan anhorlar oqib turgan jannatlarga kiritur. Unda abadul-abad qolurlar. Bu ulkan yutuqdir.
Kufr keltirib, Bizning oyatlarimizni yolg'onga chiqarganlar, ana o'shalar, otash egalaridir. Unda abadiy qolurlar. Qandoq ham yomon joy u!
Sizga Allohning iznisiz hech bir musibat yetmas. Kim Allohga iymon keltirsa, U zot uning qalbini hidoyatga solur. Alloh har bir narsani biluvchidir.
Allohga itoat qiling va hamda Rasulga itoat qiling. Agar yuz o'girib ketsangiz, bas, Bizning Rasulimizga ochiq-oydin yetkazish, xolos.
Alloh, Undan o'zga ibodatga sazovor zot yo'q. Bas, mo'minlar Allohning O'zigagina tavakkal qilsinlar.
Ey iymon keltirganlar! Albatta, juftlaringizdan va bolalaringizdan sizga dushman bor, bas, ulardan hazir bo'ling. Va agar afv etsangiz, ko'ngilga olmasangiz va ayblarini kechirsangiz, bas, albatta, Alloh kechiruvchi va rahmdil zotdir.
Albatta, mol-mulklaringiz va farzandlaringiz sinovdan boshqa narsa emas. Va Allohning huzurida ulug' ajr bor.
Allohga qo'lingizdan kelganicha taqvo qiling va (amrini) tinglang va itoat qiling va infoq qiling - o'zingizga yaxshi bo'ladi. Va kimki nafsining qizg'anchiqligidan saqlansa, ana o'shalar najot topuvchilardir.
Agar Allohga yaxshi qarz bersangiz, U sizga ko'paytirib berur va sizni kechirur. Alloh shakur va halimdir.
U g'oyib va oshkorni biluvchi, aziz va hakim zotdir.