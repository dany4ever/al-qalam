(Эй, Муҳаммад,) мана шу шаҳар билан қасамёд этурман,
ҳолбуки, Сиз шу шаҳарда мавжуддирсиз
ҳамда ота ва болаларга (яъни, Одам ва зурриётларига) қасамёд этурманки,
ҳақиқатан, инсонни машаққатга яратдик.
Унга ҳеч кимнинг кучи етмайди, деб ўйлайдими?!
У (мақтаниб): "Жуда кўп мол-дунёни (сарфлаб) йўқ қилдим", - дер.
Уни ҳеч ким кўрмаган, деб ўйлайдими?!
Ахир, Биз унга икки кўз,
тил ва икки лаб (ато) қилмадикми?!
Яна уни икки баландликка (йўлга) йўллаб қўйдик-ку!
Бас, у (бирор яхши) довонни ошиб ўтмади.
(Эй, Муҳаммад,) довон (ошиш) нима эканини  Сиз қаердан ҳам билар эдингиз?!
(У) бўйинни (қулни) озод қилиш,
ёки очарчилик кунида (муҳтожга) таом беришдир.
Хоҳ (у) қариндош етим бўлсин,
хоҳ тупроқли (хор) мискин.
Сўнгра у (мазкур инсон) имон келтирган ва бир-бирларини сабр қилишга тавсия этган, бир-бирларини (бандаларга) марҳаматли бўлишга ундаган зотлардан бўлди.
Ана ўша (фазилатларга эга бўлган зотлар) ўнг томон эгаларидир.
Оятларимизга кофир бўлган кимсалар эса, чап томон эгаларидир.
Уларни қамраб олувчи олов (дўзах) муқаррардир.
