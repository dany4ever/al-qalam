Осмонлардаги ва Ердаги (бор) нарса Аллоҳга тасбеҳ айтур. Ҳукмронлик фақат Уникидир ва ҳамд ёлғиз Унга хосдир. У ҳар нарсага қодирдир.
У сизларни яратган зотдир. Бас, сизлардан (баъзиларингиз) кофир ва сизлардан (баъзиларингиз) мўминдир. Аллоҳ қилаётган амалларингизни кўриб турувчидир.
У осмонлар ва Ерни Ҳақ (ҳикмат) билан яратди ва сизларга сурат (шакл) берди - суратларингизни гўзал қилди. Қайтиш фақат Унинг ҳузуригадир.
У осмонлар ва Ердаги (бор) нарсани билур. Аллоҳ диллардаги сирларни билувчидир.
(Эй, Макка кофирлари,) сизларга олдин кофир бўлиб, сўнг (шу дунёдаёқ) ўз ишларининг зиёнини тотган кимсаларнинг хабари келмадими?! Яна уларга (охиратда) аламли азоб ҳам бордир.
Бунга сабаб, уларга пайғамбарлари ҳужжатларни келтирганларида, улар: "Бизларни (ўзимизга ўхшаган) башар (авлодлари) ҳидоят қиладиларми?!" - дейишиб, кофир бўлганлари ва (имондан) юз ўгириб кетганларидир. (Шунда) Аллоҳ беҳожат эканини кўрсатди. Аллоҳ беҳожат ва ҳамдга лойиқ зотдир.
Кофир бўлган кимсалар ўзларини ҳеч қачон қайта тирилмаймиз, деб гумон қилдилар. (Эй, Муҳаммад, уларга) айтинг: "Йўқ! Раббимга қасамки, албатта, қайта тирилтирилурсизлар, сўнгра, албатта, сизларга қилган амалларингизнинг хабари берилур. Бу Аллоҳга осондир".
Бас, сизлар Аллоҳга, Унинг пайғамбарига ва Биз нозил қилган Нур (Қуръон)га имон келтиринглар! Аллоҳ қилаётган амалларингиздан хабардордир.
(Аллоҳ) сизларни тўплайдиган "тўпланиш Куни"ни (эслангиз)! Бу (одамлар) ўзаро алданиб қоладиган Кундир. Кимки Аллоҳга имон келтирган ва яхши амал қилган бўлса, (Аллоҳ) унинг ёмонлик (гуноҳ)ларини ўчирур ва уни остидан анҳорлар оқиб турадиган, абадий қолинадиган жаннатларга киритур. Бу эса улкан мукофотдир.
Кофир бўлган ва оятларимизни инкор этган кимсалар - ана ўшалар дўзах аҳли бўлиб, ўша жойда мангу қолувчидирлар. Нақадар ёмон оқибат бу!
(Инсонга) бирор мусибат етган бўлса, албатта, Аллоҳнинг изни (иродаси) билангина (етур). Кимки имон келтирса, У унинг қалбини тўғри йўлга ҳидоят қилур. Аллоҳ ҳар нарсани билувчидир.
Аллоҳга итоат этингиз ва Пайғамбарга бўйсунингиз! Бас, агар (итоатдан) бош тортсангиз, у ҳолда (билингизки), Бизнинг пайғамбар зиммасида фақат (ваҳийларимизни сизларга) аниқ етказиш бор, холос.
Аллоҳ - Ундан ўзга илоҳ йўқдир. Бас, мўминлар фақат Аллоҳгагина таваккул қилсинлар!
Эй, мўминлар, албатта, хотинларингиз ва фарзандларингиздан сизлар учун душман (чиқадиганлари) ҳам бордир. Бас, улардан эҳтиёт бўлинглар! Агар сизлар (уларни) афв этсангизлар, койимасангизлар ва кечирсангизлар, у ҳолда, албатта, Аллоҳ (ҳам) мағфиратли ва раҳмлидир.
Сизларнинг мол-мулкларингиз ва фарзандларингиз фақат бир синовдир. Улуғ мукофот эса Аллоҳнинг ҳузуридадир.
Бас, тоқатларингиз етганича Аллоҳга тақвода бўлингизлар, (насиҳатга) қулоқ тутингизлар ва итоат этингизлар ҳамда эҳсон қилингизлар, (мана шу) ўзларингиз учун яхшироқдир. Кимки ўз нафсининг бахиллигидан сақлана олса, бас, айнан ўшалар иқболлидирлар.
Агар сизлар Аллоҳга "қарзи ҳасана" берсангизлар (муҳтожларга эҳсон қилсангизлар), У сизларга бир неча баробар қилиб қайтарур ва (гуноҳларингизни) мағфират қилур. Аллоҳ миннатдор ва ҳалимдир.
(У) яширин ва ошкора ишларни билувчи, қудрат ва ҳикмат соҳибидир.
