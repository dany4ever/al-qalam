(Эй, Муҳаммад,) мунофиқлар ҳузурингизга келиб: "Гувоҳлик берамизки, Сиз, албатта, Аллоҳнинг пайъғамбаридирсиз", - дерлар. Сиз Унинг пайғамбари эканлигингизни Аллоҳ албатта билур ва Аллоҳ мунофиқларнинг ҳақиқатан ёлғончи эканликларига ҳам гувоҳлик берур.
Улар ўзларининг (ёлғон) қасамларини қалқон қилиб олиб, (одамларни) Аллоҳ йўлидан тўсдилар. Уларнинг қилиб юрган амаллари нақадар ёмондир!
Бунга сабаб уларнинг (тилларида) имон келтириб, сўнгра (дилларида) кофир бўлганларидир. Бас, уларнинг диллари муҳрлаб қўйилди. Энди улар (ҳақиқатни) англай олмаслар.
Уларга қарасангиз, уларнинг гавдалари Сизни ажаблантирур, сўзлаганларида эса сўзларига беихтиёр қулоқ солурсиз. Улар гўё (деворга) суяб қўйилган (чирик) &#1105;ғочларга ўхшайдилар. Улар ҳар бир қичқириқ (овоз)ни устиларига (тушаётган бало ва офат деб) гумон қиладилар. Улар душмандирлар. Бас, улардан эҳтиёт бўлинг! Уларни Аллоҳ урсин! Қаёққа оғиб кетмоқдалар ўзи?!
Қачонки, уларга: "Келинглар, Аллоҳнинг пайғамбари сизлар учун мағфират сўрасин!" - дейилса, албатта, улар бошларини буриб кетурлар ва уларни кибрланган ҳолларида юз ўгиришларини кўрарсиз.
(Эй,Муҳаммад,) Сиз улар учун мағфират сўрадингизми ёки мағфират сўрамадингизми - уларга баробардир - Аллоҳ уларни сира мағфират қилмас. Албатта, Аллоҳ фосиқлар қавмини ҳидоят этмас.
Улар (ўзларининг тобеларига): "Аллоҳнинг пайғамбари ҳузуридаги кишиларга эҳсон қилманглар, токи улар тарқалиб кетсинлар", -дейдиган кимсалардир. Ҳолбуки, осмонлар ва Ер хазиналари фақат Аллоҳникидир. Лекин, мунофиқлар (буни) англамаслар.
Улар: "Қасамки, агар Мадинага қайтсак, албатта, кучлилар кучсизларни ундан (ҳайдаб) чиқарур", - дерлар. Ҳолбуки, куч-қудрат фақат Аллоҳники, Унинг пайғамбариники ва мўминларникидир. Лекин, мунофиқлар (буни) билмаслар.
Эй, мўминлар, на мол-дунёларингиз ва на фарзандларингиз сизларни Аллоҳнинг зикридан (Унга ибодат қилишдан) чалғитиб қўймасин! Кимки шундай қилса, бас, ана ўшалар зиён кўрувчи кимсалардир.
Сизларнинг (ҳар) бирингизга ўлим келганда: "Эй, Раббим, мени озгина (ҳаётда) қолдирсанг, мен садақа қилиб, солиҳ (банда)лардан бўлсам", - деб қолишидан илгари Биз сизларга ризқ қилиб берган нарсалардан эҳсон қилингиз!
Аллоҳ бирор жонни ажали келганида кечга қолдирмас. Аллоҳ қилаётган амалларингиздан хабардордир.
