Эй, Пайғамбар, нега хотинларингизнинг розилигини истаб, Аллоҳ Сиз учун ҳалол қилган нарсани ҳаром қилиб олурсиз! Аллоҳ мағфиратли ва раҳмлидир.
Дарвоқе, Аллоҳ сизлар учун (маълум миқдорда каффорат - жарима тўлаб) қасамларингизни ҳалоллаб олишни фарз қилган. Аллоҳ хожаларингиздир. У билувчи ва ҳикмат соҳибидир.
Пайғамбар хотинларидан бирига (Ҳафсага) бир гапни (чўриси Мория талоғи ва халифаликни) хуфёна айтганини эсланг! Бас, қачонки, (Ҳафса) у (сир) ҳақида (Оишага) хабар бергач, Аллоҳ уни бундан воқиф қилди ва у (Ҳафсага ўзи билган нарсанинг) баъзисини билдирди ва баъзисидан юз ўгирди (билдирмади). Бас, қачонки, (Пайғамбар Ҳафсага) хабарни айтгач, у: "Ким Сизга бу хабарни берди?" - деди, (пайғамбар): "Менга билувчи ва хабардор зот (Аллоҳ) хабар берди", - деди.
(Эй, Ҳафса ва Оиша,) агар сизлар Аллоҳга тавба қилсангизлар (ўзларингизга яхши). Чунки дилларингиз (ҳақ йўлдан) тойиб кетди! (Аммо) агар сизлар унинг (Пайғамбарнинг) зарарига ҳамкорлик қилсангизлар, у ҳолда, шубҳасиз, Аллоҳнинг Ўзи ҳам, Жаброил ҳам, аҳли солиҳ мўминлар ҳам унинг ҳимоячисидирлар. Яна, булардан кейин фаришталар ҳам (Пайғамбарга) ёрдамчидир.
(Унинг) Парвардигори - агар у сизларни талоқ қилса - унга сизлардан яхшироқ жуфтларни - муслима, мўмина (Аллоҳ ва Унинг пайғамбарига) итоат этувчи, тавба-тазарру қилувчи, обида, (мудом Аллоҳнинг йўлида) юрувчи жувон ва қизларни алмаштириб бериши мумкин.
Эй, имон келтирганлар, ўзларингизни ва оила аъзоларингизни ёқилғиси одамлар ва тошлар бўлмиш дўзахдан сақлангизки, унда дақал ва қаттиққўл, Аллоҳ буюрган нарсага итоатсизлик қилмайдиган, фақат буюрилган ишни қиладиган фаришталар (турурлар).
Эй, куфрда бўлганлар, бугун узр айтмай қўя қолинглар! Сизлар фақат ўзларингиз қилиб ўтган амалларингиз билан жазоланурсизлар.
Эй, имон келтирганлар, Аллоҳга чин тавба қилинглар, шоядки, Раббингиз сизларнинг ёмонлик (гуноҳ)ларингизни ўчириб, остидан анҳорлар оқиб турадиган жаннатларга киритса! У Кунда Аллоҳ пайғамбарни ва у билан бирга имон келтирганларни шармсор қилмас. Уларнинг нурлари олдиларида ва ўнг томонларида юрар. Улар: "Эй, Раббимиз, Ўзинг бизларга нуримизни комил қилиб бергин ва бизларни мағфират этгин. Албатта, Сен ҳар нарсага қодирдирсан", - дерлар.
Эй, Пайғамбар, кофир ва мунофиқларга қарши курашинг ва уларга қаттиққўл бўлинг! Уларнинг жойлари жаҳаннамдир! Нақадар мудҳиш қисмат бу!
Аллоҳ кофир бўлган кимсалар ҳақида Нуҳнинг хотини ва Лутнинг хотинини мисол келтирди. У иккиси Бизнинг бандаларимиздан икки солиҳ банда (қўл) остида эдилар. Бас, у (аёл)лар уларга хиёнат қилдилар. (Нуҳ ва Лут) Аллоҳ(нинг азоби)дан бирор нарсани у иккисидан даф қила олмадилар. (Уларга): "Кирувчилар билан бирга дўзахга киринглар!" - дейилди.
Аллоҳ имон келтирган зотлар ҳақида Фиръавннинг хотинини мисол келтирди. Ўшанда у: "Эй, Раббим, Ўзинг мен учун ҳузурингда (жаннатда) бир уй бино қилгин, менга Фиръавн ва унинг қилмишидан нажот бергин. Мени золимлар қавмидан халос этгин!" - деди.
Яна ўз номусини сақлаган аёл - Марям бинт Имронни (мисол келтирди). Бас, Биз Ўз руҳимиздан унга пуфладик (ва у Исога ҳомиладор бўлди). У Парвордигорининг сўзларини ва китобларини тасдиқ этди ҳамда (Аллоҳнинг амрига) итоат этувчилардан бўлди.
