Qasamyod etaman tong (vaqti)ga,
"O'n kecha"ga,
juft va toq (narsalar)ga
va o'tayotgan kechagaki, (albatta, kofirlar jazolanurlar)!
Mana shu (narsa)larda aql egasi uchun (yetarli) qasam bordir?!
Rabbingiz Od (qabilasi)ni nima qildi, ko'rmadingizmi?!
(Ular) baland ustunli Iram (shahridan) bo'lib,
(boshqa) yurtlarda uning o'xshashi yaratilmagan.
Vodiyda xarsang toshlarni (uy solish uchun) kesgan Samud (qabilasi)ni,
qoziqlar (ahromlar va qasrlar) egasi bo'lmish Fir'avnni (qanday halokatga duchor qilganini-chi)?
Ular yurtlarida hadlaridan oshib,
u joylarda buzg'unchilikni ko'paytirib yuborgan edilar.
Bas, Rabbingiz ularning ustiga turli azob yog'dirdi.
Albatta, Rabbingiz (barcha narsani) kuzatib turuvchidir.
Bas, endi insonni qachonki, Parvardigori imtihon uchun ikrom etib, unga ne'mat ato etsa, darhol: "Parvadigorim (loyiq bo'lganim uchun) meni ikrom etdi", - der.
Ammo, qachonki, (Parvardigori) uni imtihon uchun, rizqini tang qilib qo'ysa, darhol: "Parvardigorim meni xor qildi", - der.
Yo'q! Aksincha, sizlar yetimni ikrom qilmaysizlar.
Miskin (bechoraga) taom berishga ham bir-biringizni targ'ib qilmaysizlar.
Merosni esa (o'z ulushingizga o'zgalarnikini) qo'shib yeyaverasizlar.
Yana mol-dunyoni qattiq muhabbat bilan sevasizlar.
Yo'q! Qachonki, Yer qattiq silkinganda
va Rabbingiz (hukmi) va farishtalar saf-saf bo'lib kelganda
hamda o'sha Kuni jahannam ham (yaqin) keltirib qo'yilganda - ana o'sha Kunda inson (bu ko'rganlaridan) eslatma olur. (Ammo) unga eslatma qayoqda ekan?!
U: "Eh, koshki edi men hayot vaqtimda (yaxshi amallarni) taqdim etgan bo'lsam", - der.
U Kundagi (Allohning) azobidek hech kim azoblamas.
Uning (kishan va zanjirlarni) bog'lashidek ham hech kim boqlamas.
"Ey, xotirjam (sokin) jon!
(Ato etilgan ne'matlardan) rozi bo'lgan (va Alloh taolo tomonidan) ham rozi bo'lingan holingda, Rabbing (huzuri)ga qaytgin!
Bas, (solih) bandalarim (safi)ga qo'shilgin
va jannatimga kirgin!